Tajemnica nagrania śmierci gwiazdora. Co chcieli ukryć?

Ayrton Senna na zawsze zostanie jedną z największych legend w historii Formuły 1. Kilka dni temu obchodziliśmy 23 rocznicę jego śmierci. Przy tej okazji, w Polsce została wydana też biografia Brazylijczyka – "Wieczny Ayrton Senna", ujawniająca wiele szczegółów jego tragicznej śmierci. Okazuje się, że z nagraniem z kokpitu kierowcy coś od początku było nie tak...

Ayrton Senna tragicznie zginął 1 maja 1994 roku, po wypadku na torze Imola podczas Grand Prix San Marino. W pamięci fanów został zapamiętany jako jedna z najbardziej rozpoznawalnych osób związanych z Formułą 1 i bodaj największy talent w dziejach tych zmagań.

Błyskotliwą karierę trzykrotnego mistrza świata przerwał tragiczny wypadek, który od początku budził potężne kontrowersje. Wystarczy przypomnieć, że do całego zdarzenia doszło na zwieńczenie najtragiczniejszego weekendu w dziejach Formuły 1. Podczas kwalifikacji poprzedzających zmagania zginął inny zawodnik Roland Ratzenberger. Długo trwało też śledztwo wyjaśniające wszystkie okoliczności wypadku.

Okazuje się, że spore zamieszanie rozpętało się także wokół nagranie z kokpitu bolidu Brazylijczyka. Ujawnione zostało ono dopiero po wielu miesiącach, na wyraźną prośbę jednego z dziennikarzy. Wcześniej udawano, że film ten w ogóle nie istnieje!

Co takiego zawierało tajemnicze nagranie?

Poniżej prezentujemy fragment biografii "Wieczny Ayrton Senna" napisanej przez Richarda Williamsa, w którym autor przedstawia tajemnicze okoliczności ujawnienia nagrania z kokpitu Senny. Książka 26 kwietnia 2017 ukazała się w Polsce.

„Nagranie ostatnich sekund życia Senny ujrzało światło dzienne dopiero po sześciu miesiącach. Obrazy z kamery FOCA zamocowanej na samochodzie Senny w tamtym konkretnym momencie wyścigu nie były transmitowane na żywo w zewnętrznych stacjach telewizyjnych. Widzowie na całym świecie oglądali początek siódmego okrążenia z pokładu samochodu Michaela Schumachera, znajdującego się kilkadziesiąt metrów za Senną. Gdyby oglądali materiał bardzo uważnie, zobaczyliby maszynę Brazylijczyka zjeżdżającą na prawo dokładnie w momencie, w którym realizator przełącza się na ujęcie z kamery ustawionej za łukiem Tamburello, pokazującej samochody wyjeżdżające z tego zakrętu. Los się nad nimi zlitował i nie widzieli momentu, w którym samochód uderzył w ścianę. Realizator wrócił na miejsce zdarzenia w chwili, gdy odbity od ściany samochód sunął już w przeciwległym kierunku. W powietrzu fruwały koła, a gdy wrak wreszcie stanął w miejscu, głowa kierowcy opadła na prawą stronę.”

„Zdjęć z samochodu Senny nie widział nikt poza montażystami obserwującymi szereg monitorów w szarej ciężarówce FOCA Communications, na każdym wyścigu zaparkowanej w pobliżu wieży pomiaru czasów w padoku. Dopiero Roberto Cabrini, wytrwały dziennikarz brazylijskiej TV Globo, przekonał Ecclestone’a do przekazania mu kopii nagrania, aby mógł ją zobaczyć cały świat. Wcześniej powszechnie uznawano, że ten materiał nie istnieje.”

„Gdy Cabrini pokazał to nagranie w reportażu dotyczącym trwającego śledztwa w sprawie wypadku, Ecclestone zdecydowanie zaprzeczył, jakoby kiedykolwiek sugerował, że nie ma nagrania z samochodu Senny. Dlaczego zatem pokazano je tak późno? „To wcale nie trwało długo – stwierdził Ecclestone. – Frank Williams dostał od nas tę taśmę dwa dni po wypadku. Zadzwonił z pytaniem, czy coś mamy, a my przekazaliśmy mu ten materiał. Dostałby go każdy, kto by się do nas zgłosił”. Tymczasem Cabrini stwierdził, że musiał wykazać się wielomiesięczną wytrwałością, aby przełamać opór Ecclestone’a w tej sprawie.”

„Ecclestone – wówczas pełniący również obowiązki wiceprezesa ds. promocji w światowych władzach sportów motorowych FIA, a więc człowiek najbardziej zainteresowany budowaniem właściwego wizerunku Formuły 1 – próbował rozwikłać również inną zagadkę, a mianowicie tajemnicę brakujących 1,4 sekundy. Decyzja montażysty FOCA o zakończeniu nagrania w najbardziej istotnym momencie miała być podyktowana jakością obrazu. „Kto widział ten film, ten zauważył, że pojawiają się na nim zakłócenia. To nie była jakość nadająca się do pokazania w telewizji”. To prawda. Gdy Senna kończy szóste okrążenie, przyspieszając na wyjściu z prawego zakrętu Traguardo i wyjeżdżając na prostą, rzeczywiście pojawiają się chwilowe zakłócenia obrazu, potem jednak obraz się stabilizuje, gdy samochód zbliża się do Tamburello. Jeśli nie liczyć charkotliwego dźwięku, w ostatnich sekundach obraz ma zaskakująco dobrą jakość. Przed samochodem rozciąga się pusty tor i można odnieść wrażenie, jakby Senna był zupełnie sam na świecie.”

„Łatwiej uwierzyć w zapewnienia Ecclestone’a, że montażysta przełączył się po prostu na inną kamerę, z której obraz był w tym momencie ciekawszy. Przecież w chwili, w której montażysta postanowił zmienić sygnał, tylko Senna wiedział, że coś jest nie tak.”