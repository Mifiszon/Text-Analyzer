1 maja 1994 roku odbył się wyścig główny Grand Prix San Marino

Tego dnia 1994 roku odbył się wyścig podsumowujący najtragiczniejszy weekend wyścigowy w historii Formuły 1, Grand Prix San Marino
14. Grand Prix San Marino jest od 30 lat rok w rok wspominane przez wielu fanów Formuły 1. Nie rywalizacja, lecz tragiczne wydarzenia, jakie miały miejsce w dniach 28 kwietnia – 1 maja 1994 roku zapadły w pamięć kibicom. A w szczególności, śmiertelny wypadek trzykrotnego mistrza świata – Ayrtona Senny.

Sezon 1994 Formuły 1 odznaczył się wieloma zmianami – zarówno w kwestii kierowców, jak i przepisów. Na emeryturę odeszli między innymi czterokrotny mistrz świata (i tym samym mistrz z 1993 roku) Alain Prost, Riccardo Patrese, i Dereck Warwick.

Nie brakowało także debiutantów – rok 1994 był pierwszym sezonem dla Josa Verstappena (ojca aktualnego mistrza, Maxa), Heinza-Haralda Frentzena, Oliviera Panisa i Rolanda Ratzenbergera. Po sezonie 1993 nastąpiła fuzja dwóch włoskich zespołów – BMS Scuderia Italia i Minardi. Na start zawitały także dwa nowe zespoły – coś, co dzisiaj w F1 należy do rzadkości. Były to Simtek-Ford, oraz Pacific Racing.

Wielu za faworyta sezonu uznawało Brazylijczyka, Ayrtona Sennę. Trzykrotny mistrz świata, dla wielu ikona Formuły 1, po długoletnim, owocnym związku z zespołem McLarena, przeniósł się do zespołu Williams. To właśnie w tej stajni Alain Prost, wieloletni rywal Senny zdobył swoje ostatnie mistrzostwo w karierze, a ich bolidy dominowały stawkę w dwóch poprzednich sezonach. Wydawało się więc, że za kierownicą bolidu, który był niedościgniony od dwóch lat, brazylijski mistrz kierownicy zdobędzie swój kolejny tytuł.

Swoje jednak zrobiły zmiany regulaminowe. FIA zdecydowała, że w sezonie 1994, choć silniki i ich dopuszczalna moc pozostanie taka sama, to zakazane będą różne systemy ,,wspomagające” kierowcę – takie jak ABS, system kontroli trakcji i aktywnego zawieszenia. Miało to zapewnić wyrównanie stawki.

Finalnie, nowy bolid Williamsa, FW16, pomimo niezawodnego silnika Renault i świetnej aerodynamiki, nie był dominujący jak jego poprzednicy. I choć rzeczywiście zmiany regulaminowe zbliżyły dominujące w poprzednich sezonach bolidy Williamsa do reszty stawki, to pojawiły się także obawy o bezpieczeństwo kierowców.

Otóż Senna zauważał na testach, jak bardzo nowy FW16 jest nieprzewidywalny w prowadzeniu. Systemy które zostały zakazane nie tylko dawały przewagę w wyścigu, ale pozwalały na utrzymanie mocnego bolidu na torze. Przez wypadki w trakcie testów przedsezonowych, na starcie pierwszego wyścigu sezonu zabrakło choćby JJ Lehto i Jeana Alesiego.

Trzecia runda miała odbyć się na torze Imola, a presja na zespole Williamsa i Ayrtonie rosła coraz bardziej. Było jasne, że tutaj Williams i Senna muszą zacząć punktować. Schumacher prowadził w klasyfikacji kierowców, mając nad drugim Rubensem Barrichello z zespołu Jordan 13 punktów przewagi. Również w klasyfikacji konstruktorów, Benetton prowadził przed drugim Ferrari i trzecim Jordanem.

Grand Prix San Marino 1994 – treningi i kwalifikacje
Już niemal na samym początku weekendu Grand Prix San Marino doszło do groźnego wypadku. Rubens Barrichello, w trakcie treningu 29 kwietnia rozbił się przy prędkości 220 km/h. Kraksa wyglądała bardzo groźnie – jego Jordan w zakręcie Variante Bassa odbił się od krawężnika i przekoziołkował kilkukrotnie, zatrzymując się na barierze kołami do góry. Na szczęście dzięki szybkiej reakcji zespołu medycznego, skończyło się na utracie przytomności, złamanym nosie i ręce.

W sobotę, 30 kwietnia, zaplanowane były klasyfikacje do wyścigu głównego. Podczas drugiej sesji, Austriak Roland Ratzenberger, w zakręcie Acqua Minerali urwał przednie skrzydło w swoim bolidzie. Ratzenberger aczkolwiek nie zwolnił i nie zjechał do boksu. Przeciwnie, zaczął wykonywać kolejne szybkie okrążenie. Gdy jego Simtek S941 z prędkością 306 km/h pokonywał zakręt Villeneuve, uszkodzone skrzydło oderwało się. Bolid momentalnie wypadł z toru i uderzył w betonową ścianę.

Roland Ratzenberger w Simteku S941, chwilę przed wyjazdem do swojej ostatniej sesji kwalifikacyjnej. Źródło: Wikimedia Commons
Sesję oczywiście natychmiast wstrzymano. Choć pomoc dotarła bardzo szybko, Ratzenberger doznał ciężkich obrażeń głowy i kręgosłupa. Był w tak ciężkim stanie, że już na miejscu zespół medyczny musiał przeprowadzać akcję reanimacyjną. Senna również wtedy, mimo zakazu lekarzy, spróbował przedostać się do centrum medycznego, gdzie najpierw przewieziono kierowcę.

Już wtedy szef zespołu medycznego, Sid Watkins, przekazał mu, że Austriak jest w stanie śmierci klinicznej. Watkins próbował namawiać Ayrtona, swojego długoletniego przyjaciela do wycofania się z wyścigu. Senna odpowiedział mu, że on nie ma na to wpływu, i nie może zrezygnować.

Nie minęła godzina od wypadku, gdy do padoku dotarła informacja o śmierci Rolanda. Pierwszy raz od wypadku Elio De Angelisa w 1982 roku, kierowca zginął w trakcie weekendu wyścigowego F1. Po powrocie na tor, Ayrton Senna, mimo próśb Franka Williamsa, szefa i założyciela zespołu Williams odmówił kontynuowania jazdy w kwalifikacjach. Jednakże nadal po trzeciej sesji, jego najlepszy czas okrążenia z pierwszej rundy kwalifikacji dawał mu pole position. Nie było jeszcze pewności, czy niedzielny wyścig dojdzie do skutku.

1 maja, wyścig miał zgodnie z planem wystartować o godzinie 14:00. Jeszcze nikt nie przeczuwał, że ten weekend wyścigowy Formuły 1, może być jeszcze bardziej tragiczny.