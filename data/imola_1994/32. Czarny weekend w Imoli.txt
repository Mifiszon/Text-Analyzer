Kolejna teoria pojawiła się tuż przed rozpoczęciem postępowania sądowego. Brytyjski "Sunday Times" opublikował zdjęcia znanego fotografa zajmującego się tematyką F1, Paula-Henri Cahier`a. Na jednym z nich widoczny jest Williams Senny, kilkaset metrów za linią start-meta (zdjęcie obok). Tuż przed bolidem  na torze leży jakiś niebieski przedmiot, prawdopodobnie część rozbitego przy starcie Benettona J.J. Lehto (jak sugerował autor publikacji). Cahier poinformował, że zdjęcia zostały zrobione na siódmym okrążeniu, a więc na tym, na którym doszło do wypadku, i że przekazał je od razu teamowi Williams oraz firmie Renault. Autor artykułu, niejaki Peter Windsor, zasugerował, że Senna, widząc przeszkodę, gwałtownym ruchem ją ominął, następnie samochód uderzył w wybój i kierowca stracił nad nim kontrolę z powodu niskiego ciśnienia w zimnych jeszcze oponach. Należy z całą mocą uznać tę teorię za całkowicie bezpodstawną. Po pierwsze, zdjęcie zrobiono około 500 metrów przed miejscem, w którym Williams zjechał z toru. Po drugie, kamera umieszczona na aucie Senny nie potwierdza twierdzenia, że jakoby omijał on gwałtownie jakiś przedmiot po drodze do Tamburello. Również ośmiu naocznych świadków, pełniących podczas wyścigu funkcje porządkowych, zeznało przed sądem, że Williams wypadł z trasy pojechawszy idealnie na wprost, i że nic nie leżało na jego drodze. Po trzecie, opony Senny były wystarczająco ciepłe, by kontynuować wyścig w bardzo dobrym tempie, czego dowodem jest poprzednie, szóste okrążenie, na którym Brazylijczyk wykręcił bardzo dobry czas, 1'24''887. Czas ten został poprawiony tylko przez dwóch kierowców i to pod koniec wyścigu, kiedy kierowcy wieźli już mniej paliwa i bolidy były dużo lżejsze.
"Sunday Times" zaoferował także inną, jeszcze bardziej niedorzeczną teorię. Napisano, że Senna mógł zemdleć dojeżdżając do Tamburello z powodu swojego nawyku wstrzymywania oddechu. "Na dowód" tej koncepcji przytoczono historię jakiegoś (nie określonego) przyjaciela Ayrtona, który w celu wyjaśnienia przyczyny wypadku udał się do (również nie określonego) jasnowidza. Jasnowidz powiedział, że wypadek nie został spowodowany przez samochód, ale przez samego Sennę, który "miał kłopoty z oddychaniem". Niezidentyfikowany przyjaciel Ayrtona opowiedział o tym swemu znajomemu, który niegdyś pracował z Senną. Ten ujawnił wtedy, że Senna, kiedy sytuacja na torze była trudna, rzekomo miał nawyk wstrzymywania oddechu na całe okrążenie, co podwyższało próg wrażliwości jego zmysłów i poprawiało kontrolę zachowań samochodu.
Na tę rewelację natychmiast zareagowała największa brazylijska stacja telewizyjna: "Co do rzekomego nawyku Senny, dotyczącego oddychania: Ayrton Senna był najsprawniejszą osobą wśród kierowców F1. Technika, której używał, nie polegała na wstrzymywaniu oddechu, wręcz przeciwnie!
Czy ktoś, przy takim wysiłku psychofizycznym, jaki związany jest z kierowaniem bolidem Formuły1, mógłby wstrzymać oddech aż na półtorej minuty?
Ponadto, zarówno ślady hamowania, jak i zapisy telemetryczne zespołu Williamsa [raczej firmy Renault - A.J.] świadczą o tym, że Senna desperacko hamował i co najmniej dwa razy, tuż przed uderzeniem w ścianę, zmienił bieg. Stanowi to niezbity dowód na to, że był przytomny i że nie zemdlał."
Na koniec należy dodać, że Windsor, autor tej publikacji, "wybielającej" przecież drużynę Williamsa, jest serdecznym przyjacielem jej szefa, Franka Williamsa. Był nawet z nim w samochodzie, kiedy doszło do wypadku, który pozostawił Williamsa kaleką. Tym bardziej za niesmaczne należy uznać opublikowane w "Sunday Times" bzdury.

Jak pisałem wyżej, problemem osiowym procesu sądowego, który miał wyjaśnić przyczynę tragicznego wypadku przy proces w sprawie śmiertelnego wypadku Ayrtona SennyTamburello, był raport i wnioski komisji ekspertów, powołanej przez prokuratora. Inne teorie, zdaniem sądu, nie zasługiwały na uwagę. Podsądni z zespołu Williamsa i ich obrońcy podnosili zarzut, że sterowanie w samochodzie Senny działało prawidłowo, a drążek kierowniczy pękł dopiero w momencie uderzenia, nie zaś przed nim. Twierdzenie to opierali na danych telemetrycznych dotyczących skrętu kół i wskazań kontrolki ciśnienia płynu w hydraulicznym układzie kierowniczym. Należy jednak zaznaczyć, że potencjometr, który mierzy wychylenie kierownicy, znajduje się tuż za deską rozdzielczą, prawie na szczycie kolumny kierowniczej, a więc powyżej miejsca, w którym drążek pękł. W związku z tym, sensor notuje raczej ruchy kierownicy, niż skręt kół, który w przypadku pęknięcia kolumny kierowniczej nie występuje, pomimo jej wychyleń. Po drugie, wskazania kontrolki ciśnienia płynu układu kierowniczego, która nie wykazywała żdanych problemów, nie świadczą o tym, że cały system kierowniczy działał poprawnie. Kontrolka ta jest bowiem jedynie pomocniczym instrumentem i reaguje tylko na zmiany ciśnienia płynu, a więc np. na jego wyciek. Nikt jednak nie twierdził, że powodem awarii sterowania był spadek ciśnienia płynu w układzie. Po trzecie wreszcie, niezależne badania dwóch różnych ośrodków badawczych doprowadziły do tych samych wniosków: kolumna kierownicza pękła przed uderzeniem auta w ścianę. Zarzuty Williamsa zostały więc oddalone.
"Mówi się" też, że w momencie, w którym Williams Senny zaczął jechać na wprost, Patrick Head, obserwujący monitory z danymi i wydruki aparatury telemetrycznej, krzyknął "Sterowanie!" , a kiedy Ayrton uderzył już w ścianę, "Co się stało ze sterowaniem?". Nieoficjalnie potwierdzają to pragnący zachować anonimowość pracownicy Williamsa, którzy w tym czasie stali obok Heada.

Drugim czynnikiem, który spowodował śmierć Ayrtona Senny, obok niedbale zaprojektowanej i przeprowadzonej badanie powierzchni toru przy Tamburellomodyfikacji kolumny kierowniczej, był defekt toru w miejscu zdarzenia. Defekt ten polegał na różnicy poziomów między torem a poboczem (run-off area), które "ułożone" było wyżej, niż powierzchnia toru. Ponadto, średnie nachylenie toru wynosiło +3,1%, podczas gdy przeciętne nachylenie pobocza osiągało tylko +2,1%. W następstwie tych różnic Senna nie mógł hamować z optymalną skutecznością, ponieważ jego auto zostało na tej "hopce" wyrzucone w powietrze. Kiedy Williams sunął jeszcze po torze, Ayrton hamował osiągając opóźnienie powyżej 4 G; na betonie poza nim nie zdołał uzyskać więcej niż 0,8 G. Zredukował prędkość do 208 - 218 km/h; gdyby na torze nie było "hopki", mógłby wyhamować do 170 km/h. Takich ustaleń dokonała komisja ekspertów.
