Śmierć Ayrtona Senny była dla całego świata szokiem, a dla F1 największą tragedią w dziejach. Nad San Marino tego dnia zawisło fatum, stało się coś, co nie miało prawa się zdarzyć. Wyścigi F1 stawały się przecież coraz bezpieczniejsze.

Tym bardziej dziwił wypadek Rubensa Barrichello w piątkowym treningu. Kibice F1 wstrzymali oddech gdy jego bolid uderzył w barierę z opon i kilkukrotnie koziołkował. Kierowca trafił do szpitala z uszkodzonym nadgarstkiem i złamanym nosem, jednak przeżył

Warto wspomnieć, że ostatni wtedy śmiertelny wypadek na Grand Prix F1 miał miejsce 12 lat temu, w 1982 roku, gdy podczas GP Kanady zginął Ricardo Paletti. Sport zdobył międzynarodową popularność, a wielką zasługę miały w tym pojedynki pomiędzy Senną a Prostem. Po zakończeniu kariery przez Francuza, wyzwanie Brazylijczykowi rzucił młody Niemiec - Michael Schumacher.

Senna w tym sezonie znalazł się w Williamsie, dzięki czemu miał duże szanse na mistrzostwo. Mimo to, w pierwszych dwóch wyścigach wygrywał Schumacher w Bennetonie. Senna nie był do końca zadowolony z bolidu, który zachowywał się nieprzewidywalnie.

Na torze Imoli drużyna Williamsa miała zrobić postęp i zacząć odrabiać straty, w czym pomóc miała nowa specyfikacja. To był dopiero trzeci start Senny w nowym teamie. W kwalifikacjach udało się zająć pierwsze miejsce, lecz Ayrton nadal narzekał na nieprzewidywalne zachowanie bolidu.

Zeszło to jednak na drugi plan, bo w sobotnich kwalifikacjach Roland Ratzenberger uderzył prosto w betonową barierę na najszybszym zakręcie na torze - Villeneuve. Po wypadku stracił przytomność i w krytycznym stanie trafił do szpitala. Niestety kilka godzin później Austriak zmarł, wszyscy po tej informacji byli w szoku.

Niedzielnych zawodów jednak nie odwołano, bowiem nie było żadnych okoliczności, które z technicznego punktu by to uzasadniały. Nikt nie spodziewał się, że niedziela będzie równie tragiczna.

Przed wyścigiem Senna udzielił wywiadu, w którym przyznał, że w F1 brakuje mu Prosta. Wydawało się, że Francuz nie był już dla Brazylijczyka największym wrogiem, lecz serdecznym przyjacielem, z którym łączyły go wspomnienia. Teraz jego największym rywalem miał być Schumacher - młody i waleczny Niemiec, którego wielki talent dopiero co mieliśmy poznać.

Tuż po starcie zdarzył się wypadek. Auto J.J. Lehto zgasło przy starcie i uderzył w nie rozpędzony Pedro Lamy. Kierowcom nic się nie stało, lecz części z aut raniły lekko 9 widzów na trybunach. Zaczęto sprzątać tor, a wszyscy kierowcy poruszali się za samochodem bezpieczeństwa, którym był zwykły Opel Vectra. Spowalniał on bolidy, przez co opony kierowców F1 nie mogły się dobrze rozgrzać.

Gdy samochód bezpieczeństwa w końcu zjechał, Senna był na prowadzeniu, lecz tuż za nim podążał Schumacher. Podczas 7. okrążenia, kolejnego po restarcie, bolid Senny wypadł z toru na zakręcie Tamburello. Wyglądało to tak, jakby samochód przestał skręcać. Uderzył w ścianę z prędkością ponad 200 km/h, odbił się od niej i zatrzymał się tuż przy asfalcie. Głowa Ayrtona lekko drgnęła, po czym pozostawała już bezwładna.

W tym miejscu zdarzały się już wypadki, z których kierowcy wychodzili bez szwanku. Medycy dość szybko dotarli na miejsce. Szybko stało się jasne, że Senna poniósł śmiertelne obrażenia. Miał pecha, gdyż element zawieszenia przebił osłonę kasku i ranił go w głowę. Kierowcę przetransportowano do szpitala, gdzie sztuczna aparatura podtrzymywała pracę serca do godziny 18:40. Zmarł w wieku 34 lat. Po wypadku w kokpicie Senny znaleziono zakrwawioną flagę Austrii, którą po 

Informację o śmierci Senny podano na długo po zakończeniu wyścigu, który nieświadomi tragedii kierowcy dokończyli normalnie. W tym fatalnym dniu miał miejsce jeszcze jednej incydent. Z bolidu Michela Alborety oderwało się koło, które raniło czterech mechaników. Oni również trafili do szpitala. 

1 maja 1994 roku był jednym z najczarniejszych dni w historii Formuły 1. Obnażył jak niebezpiecznym sportem jest F1. Sąd stwierdził później, że przyczyną wypadku było złamanie kolumny kierowniczej, choć niektórzy nie uznawali takiej przyczyny za realną.

Senna miał wyjątkowego pecha. Gdyby element zawieszenia poleciał kilka centymetrów dalej, zapewne by przeżył, gdyż kierowca nie doznał żadnych innych obrażeń. W dniu jego pogrzebu na ulicach Sao Paulo zgromadziły się miliony osób. 

Zmiany, które nastąpiły w F1 po śmierci Ayrtona Senny
Śmierć Senny uzmysłowiła wielu, jak niebezpiecznym sportem jest F1. Dokonano zmian, dzięki którym przez 8 kolejnych lat w F1 nie mieliśmy żadnego śmiertelnego wypadku. 

W 1995 roku wprowadzono surowsze normy crash testów w F1. W 1996 przeprojektowano kaski chroniące kierowców, a dwa lata później wprowadzono uwięzi kół, dzięki którym po wypadku nie wystrzeliwały w powietrze.

W 2003 r. powstał system podtrzymywania głowy i szyi (HANS). To mocowanie kasku do ramion, które chroni kręgosłup kierowcy w razie wypadku. Od 2018 roku kierowcę chroni system Halo, czyli zakrzywiony tytanowy pałąk umieszczony nad głową kierowcy. Halo może wytrzymać nacisk rzędu 12 ton. Mimo początkowej krytyki, element ten uratował już życie wielu kierowcom, m.in. Grosjeanowi, Leclercowi, Makino i Russelowi.

Zmieniono również układ niektórych torów. Na Imoli ścigano się co prawda aż do 2006 roku, lecz już rok po śmierci Senny zakręt Tamburello przeprojektowano tak, by był szykaną. Wiele torów poszerzono oraz powiększono strefy bezpieczeństwa.

Ayrton Senna - na zawsze wielki
Senna był bez wątpienia jednym z najlepszych kierowców w historii Formuły 1. Jeździł fantastycznie w każdych warunkach. Mógł poszczycić się wieloma sukcesami. Trzy razy zdobywał Mistrzostwo F1, wygrał 41 ze 162 GP, w których startował.

Jego rywalizacja z Alainem Prostem przeszła do historii jako jedna z najwspanialszych w historii sportu. Przedwczesna śmierć Ayrtona była wielką tragedią dla całego świata, lecz przyniosła wiele potrzebnych zmian w Formule 1 i być może ocaliła dziesiątki przyszłych żyć.