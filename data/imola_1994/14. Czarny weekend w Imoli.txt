Pechowy spaw drążka?
Po kwadransie na torze wylądował śmigłowiec. Ayrton został zabrany do szpitala w Bolonii, serce herosa z Sao Paulo zabiło po raz ostatni o godzinie 18:37. We wraku FW16 obsługa toru znalazła austriacką flagę. Stając na podium Senna chciał oddać hołd Ratzenbergerowi.

Senna zmarł mając 34 lata. Dziś przypuszcza się, iż za zgon kierowcy odpowiada oderwane koło oraz komponenty zawieszenia, które po obiciu się od ściany przebiły wizjer jego kasku uszkadzając czaszkę i rozrywając tętnicę. Brazylijczyk nie miał żadnych szans na przeżycie. Co było powodem tej kraksy? Tego nie dowiemy się już nigdy, a cała sprawa otoczona jest dziwnym, tajemniczym całunem milczenia. Nie brakuje też domysłów czy spiskowych teorii.

Przedstawiciele Williamsa zakładali, że śmierć ich gwiazdora spowodowana była odłamkami na torze, których nie uprzątnięto po kolizji z pierwszego okrążenia. To one miały uszkodzić bolid, doprowadzając do tragicznego przebiegu wyścigu. Naturalnie Włosi rozpoczęli własne śledztwo, które zakończyło się na sądowej wokandzie. Stwierdzono, że oficjalną przyczyną wypadku była pęknięta kolumna kierownicy. Ayrton prosił o skrócenie drążka, inżynierowie (w tym sam Adrian Newey) mieli przystać na prośbę kierowcy. Jednak zdaniem włoskiego oskarżyciela popełniono błędy, zaś cięcie oraz spawanie wykonano… niezgodnie ze sztuką. Prokuratura walczyła o wyrok skazujący dla Franka Williamsa, Adriana Neweya i Patricka Heada. Całą trójkę uniewinniono w 1997, 1999 i 2003. W 2007 roku najwyższa z instancji wydała jednak wyrok skazujący. Head został uznany za winnego. W wyjaśnieniu zapisano, że Head nie dopełnił swoich obowiązków. Nie trafił jednak za kratki – zgodnie z tamtejszym prawem zarzut nieumyślnego spowodowania śmierci przedawnia się po siedmiu i pół roku.


Grand Prix tajemnic i domysłów
Co powoduje więc, że dyskusja o winie i powodach śmiertelnego wypadku wciąż trwa? Po pierwsze, dziwne zachowanie Williamsa. Stajnia miała dostarczyć FIA „czarną skrzynkę” z FW16. Urządzenie rejestrujące telemetrie, położenie kierownicy, ciśnienie opon. Ale kiedy ostatecznie komputer trafił do oficjeli FIA ci stwierdzili, że został on… celowo zniszczony. Dalej, kiedy prokuratura zwróciła Williamsowi bolid i kask kierowcy, te zostały pospiesznie zutylizowane. Silnik zwrócono do fabryki Renault. Nie udało się ustalić jego dalszego losu.


Kolejną wątpliwość budzi nagranie z kamery pokładowej. Realizator transmitował onboard Senny, zmieniając kadr dosłownie w momencie, kiedy Ayrton zaczął wypadać z asfaltu. W sądzie zaprezentowano odrobinę dłuższe nagranie… Pojawiły się plotki mówiące o tym, że Frank Williams dysponuje pełnym zapisem materiału, które pokazałyby Sennę z oderwaną kierownicą. Stajnia nie chciała jednak pokazywać światu, że to ich błąd doprowadził do tej tragedii. Fakt, iż prawnicy zespołu nabrali wody w usta używając nieoczywistych zwrotów sprawił, iż Frank Williams do końca życia walczył z łatką „mordercy”. Zwłaszcza w Brazylii.

Wiele kontrowersji wywołuje również kwestia godziny zgonu. W pierwszych dokumentach zapisano 14:17 – co oznacza, że lider Grand Prix San Marino zginął w chwili uderzenia ze ścianą. Taką godzinę ustalili medycy obecni na Imoli. Jednakże oficjalne wieści mówią o… 18:37 (gdy zatrzymało się serce kierowcy). Wszystko zależy od prawnej, etycznej i nieco zawiłej, medycznej terminologii. Po latach nie milkną jednak głosy, iż oficjele FIA i władze toru nie chciały informować o śmierci zawodnika, ponieważ zmusiłoby to ich do odwołania Grand Prix. A taki ruch wywołałby finansową lawinę pozwów o sponsorskie odszkodowania.

Patrząc na literę prawa, wyścig powinien zostać odwołany już po wypadku Ratzenbergera…

Brazylia w żałobie
Ayrton Senna był kimś więcej, niż tylko „kierowcą wyścigowym”. Był prawdziwą gwiazdą. Zrobienie sobie z nim zdjęcia lub wspólne zapozowanie przed kamerą stało się obsesją dla wielu modelek i celebrytów. Po prostu, ogrzanie się w jego blasku przyciągało sponsorów, dziennikarzy. Mimo tego, według relacji swoich rywali był skromnym człowiekiem, którego szczerze kochano. Brazylia ubóstwiała swojego herosa, zaś ten nigdy o niej nie zapominał. Mistrz świata z Sao Paulo pomagał ubogim, finansował rozwój młodych talentów i dotował rodzimy sport. Dla biedoty z faweli był uosobieniem Boga… Boga, w którego sam głęboko wierzył, zaś chrześcijańską troskę o bliźniego traktował wręcz jako obowiązek. Dlatego też siostra Ayrtona, Viviane, postanowiła kontynuować jego dziedzictwo. Tak też kilka miesięcy po śmierci Senny powołano do życia Ayrton Senna Institute (IAS). Fundację pozarządową, mającą zapewniać możliwości rozwoju dla młodych Brazylijczyków z biedniejszych rodzin.

Co najpiękniejsze i najważniejsze w całej historii, śmierć Rolanda i Ayrtona nie poszły na marne. Efektem tragicznego przebiegu Grand Premio di San Marino była implementacja kołnierzy HANS i całkowite przemodelowanie zasad bezpieczeństwa na torze, zwłaszcza w zakresie procedur i wyboru samochodów bezpieczeństwa. Przemodelowano również sam tor, wprowadzając spowalniające szykany. Trzy lata później zaraz za wirażem „Tamburello” postawiono pomnik Brazylijczyka, pod którym niezależnie od pory roku leżą świeże kwiaty.

„Kimkolwiek jesteś, bez względu na to, czy jesteś dziś biedny czy bogaty, zawsze okazuj wielką siłę i determinację. Wszystko co robisz rób z miłością i głęboką wiarą w Pana Boga. Sam zobaczysz, pewnego dnia osiągniesz swój wymarzony cel” – Ayrton Senna.

Po więcej wiadomości ze świata królowej motorsportu zapraszamy na www.rallyandrace.pl. Zachęcamy Was również do wyrażania swojej opinii w mediach społecznościowych. Kiedy poinformowano o śmierci Ayrtona Bernie Ecclestone stwierdził, iż był to najlepszy kierowca wszech czasów, najlepszym, jakiego kiedykolwiek widział. Wy też zgadzacie się z tą opinią?14