Emocje w Formule 1: Pamiętny "czarny weekend" na Imoli
Tragiczna śmierć dwóch kierowców i poważne wypadki kolejnych kilku całkowicie przesłoniły jakiekolwiek sportowe aspekty rywalizacji o GP San Marino 1994. Przypominamy tamte wydarzenia.

Autodromo Enzo e Dino Ferrari, bo tak brzmi pełna nazwa tego obiektu, był areną wielu widowiskowych sytuacji, podczas których jedni kibice wiwatowali, podczas gdy inni pogrążali się w rozpaczy. Dla przykładu w 1980 r. włoscy Tifosi musieli patrzeć na cierpienie swoich ulubieńców prowadzących fatalne Ferrari 312T5 – bolid tak wolny, że w ciągu całego sezonu punktował zaledwie pięciokrotnie, a raz nawet nie zakwalifikował się do wyścigu. W 1989 poważnemu wypadkowi uległ Gerhard Berger, który wypadł z toru na zakręcie Tamburello, po czym uderzył w ścianę. Na szczęście strażacy szybko ugasili płonący bolid, a ratownicy wyciągnęli kierowcę z wraku.

O związkach Bergera z Red Bullem wspominaliśmy w jednym z poprzednich tekstów. Na początku XXI w. byliśmy świadkami niesamowitych pojedynków toczonych przez Michaela Schumachera i jego kolejnych rywali. W 2021 r. z kolei od tego właśnie toru rozpoczęły się zwycięstwa Maxa Verstappena, który kilka miesięcy później założył mistrzowską koronę.
Weekend w tragicznej atmosferze
Ostatni kwietniowy weekend 1994 r. był napięty. Już w piątek Rubens Barrichello wypadł z toru podczas treningu. Jego samochód tak nieszczęśliwie podskoczył, że został katapultowany i zatrzymał się dopiero na siatce odgradzającej asfalt od trybun. Jak to się stało? W jaki sposób tak wątłe ogrodzenie zatrzymało rozpędzony bolid? Pomimo upływu niemal 30 lat nikt nie zna odpowiedzi na te pytania. Faktem pozostaje jednak, że żaden z elementów rozbitego Jordana nie zranił kibiców, a sam Brazylijczyk przeżył po tym, jak omal nie udusił się własnym językiem. Na tym właściwie skończyły się dobre wieści w ten weekend.
Powiązane

Sobotnie kwalifikacje były już – całkiem dosłownie – tragiczne. Rozpoczynający swoją karierę w Formule 1 Roland Ratzenberger uszkodził przednie skrzydło, w wyniku czego stracił docisk w najmniej odpowiednim momencie. Z prędkością niemal 300 km/h czołowo uderzył w betonową ścianę. Siła impaktu była tak duża, że jego aorta oderwała się od serca, powodując niemal natychmiastową śmierć z wykrwawienia. Jakby tego było mało, Austriak złamał podstawę czaszki, co również jest bardzo często śmiertelne w skutkach. Kolejne godziny były dla wszystkich trudne do zniesienia, ale i tak miały być jedynie przykrym preludium przed niedzielą.

Już podczas startu Pedro Lamy uderzył w bolid JJ Lehto, zastępującego w Benettonie Josa Verstappena. Groźnie wyglądający wypadek na szczęście nie miał poważniejszych konsekwencji dla zdrowia zawodników. Wywołał jednak wyjazd samochodu bezpieczeństwa, który spędził na torze kolejnych kilka okrążeń. Na 5 kółku doszło do restartu, ale już po kilkuset metrach coś stało się z bolidem Ayrtona Senny. Historycy F1 do dziś spierają się, czy zawiodła kolumna kierownicy, niedogrzane opony, czy jeszcze coś innego. Faktem jednak pozostaje, że w szybkim zakręcie Tamburello Brazylijczyk wypadł z toru i pojechał prosto w kierunku betonowej ściany.

Uderzył w nią z prędkością ok. 210 km/h tak nieszczęśliwie, że uderzyło go przednie koło, a następnie jeden z elementów zawieszenia przebił wizjer kasku i uszkodził jego głowę. Podobnie jak Ratzenberger, Senna również w wyniku nagłego zahamowania doznał złamania podstawy czaszki, jednak nie miał żadnych obrażeń poza rejonem głowy. Choć śmierć Brazylijczyka ogłoszono dopiero kilka godzin później, niektórzy twierdzą, że zmarł jeszcze na torze. Wobec braku niezbitych dowodów prawdopodobnie nigdy nie dowiemy się prawdy.
Imola 1994 - wnioski z popełnionych błędów
Władze Formuły 1 szybko zdecydowały się wprowadzić zmiany w konstrukcji bolidów, wyposażenia kierowców, a nawet samych torów, aby uczynić ściganie bezpieczniejszym. Podczas kolejnych wyścigów prowizorycznie modyfikowano obiekty np. poprzez ustawianie szykan z opon. Miało to spowolnić auta w szybkich zakrętach, a zatem zmniejszyć ryzyko tragicznego w skutkach wypadnięcia na pobocze. Dodatkowo samochody wyposażono w deskę pod podłogą. Jej zadaniem było nie dopuścić do nadmiernego zbliżenia podłogi do asfaltu i wiążącej się z tym nagłej utraty docisku. Już od kolejnego sezonu podwyższono także boczne części kokpitów, przez co kaski kierowców znajdowały się znacznie bliżej ścian, a głowy miały ograniczony zakres ruchów. W następnych sezonach ten trend był jeszcze bardziej widoczny. Kilka lat później wprowadzono także obowiązkowy dla wszystkich system HANS (ang. head and neck support), którego zadaniem jest zapobieganie nadmiernym wychyleniom głów kierowców podczas nagłego hamowania.
W 1994 r. na Imoli Ayrton Senna i Roland Ratzenberger tragicznie zginęli. Czy mieli jakiekolwiek szanse na przeżycie?

Gdyby Ratzenberger i Senna używali tych kołnierzy, prawdopodobnie uniknęliby złamania podstawy czaszki, a gdyby swoim wypadkom ulegli we współczesnych autach, niewykluczone, że Brazylijczyk wysiadłby z auta o własnych siłach.
GP Emilii-Romanii
GP San Marino 1994 to przykry, ale doskonale zapamiętany rozdział w historii F1. Od 2020 r. Imola znów organizuje wyścigi F1, tym razem pod nazwą GP Emilii-Romanii. Liczymy, że już w najbliższy weekend Max Verstappen i Sergio Perez napiszą znacznie bardziej radosną opowieść. Jeśli tylko unikną problemów technicznych, jesteśmy pewni, że zrobią co w ich mocy, aby osiągnąć jak najlepszy wynik.

Tym razem będziemy kibicować im nie tylko w zwyczajowych kwalifikacjach i wyścigu, ale także w dodatkowym sprincie zaplanowanym na sobotę. Będzie to również domowy wyścig dla AlphyTauri, której baza znajduje się w Faenzie, zaledwie 15 km od toru Imola.