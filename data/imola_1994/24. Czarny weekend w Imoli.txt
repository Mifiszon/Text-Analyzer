5. GP Brazylii w 1991 roku
Wyścigi w rodzimym kraju były dla Senny jednymi z najtrudniejszych. W 1991 roku miał już na koncie dwa mistrzostwa świata, jednak ani razu nie wygrał jeszcze w Brazylii. Miało się to zmienić, jednak w dramatycznych okolicznościach.

W tamtym sezonie walka toczyła się pomiędzy McLarenem oraz Williamsem. Ferrari Prosta było zbyt słabym samochodem, przez co częściej oglądaliśmy pojedynki pomiędzy Senną w McLarenie a Mansellem w Williamsie. Ten naciskał na Brazylijczyka przez cały wyścig, jednak musiał zjechać do boksu przez uszkodzenie skrzyni biegów oraz opony.

Do Senny zaczął się jednak zbliżać inny kierowca Williamsa - Riccardo Patrese. Widać było, że bolidy Williamsa były w tamtym sezonie szybsze niż te ze stajni Mclarena. Na kilku ostatnich okrążeniach Ayrton na domiar złego zaczął mieć problemy ze skrzynią biegów - w końcu do dyspozycji pozostał mu jedynie szósty bieg. Na domiar złego zaczęło mocno padać, przez co Senna gestykulował w stronę organizatorów, by skrócili wyścig. Bezskutecznie.

Na szczęście dla Brazylijczyka także i Williams miał problemy ze skrzynią. Pojedynek trwał do ostatnich sekund wyścigu. Kierowca Williamsa zameldował się na mecie zaledwie 2 sekundy później niż Senna. 

4. Grand Prix Monaco 1984
To w roku 1984 rozpoczął się pierwszy sezon Senny w F1. W jego karierze wyścig w Monako był przełomowy - wtedy cały świat zobaczył, jak bardzo utalentowanym był kierowcą. GP Monako było szóstym wyścigiem w 1984 roku. Jego faworytami byli kierowcy McLarena - Niki Lauda i Alain Prost, którzy mieli na koncie po dwa zwycięstwa.

Pole Position należało do Prosta, drugie miejsce startowe miał Nigel Mansell, Lauda po kwalifikacjach był dopiero 8., natomiast Senna 13. Tor był całkowicie pokryty wodą, a widoczność miejscami spadała do zera.

Wielu kierowców tego dnia miało problemy. Mansell chwilowo wyprzedził nawet Prosta, lecz wkrótce wpadł w poślizg i utracił prowadzenie. W międzyczasie kolejnych kierowców wyprzedzali Lauda i niespodziewanie Senna. Brazylijczyk dopadł Laudę na jednym z zakrętów i wyprzedził go. Ten manewr zrobił wrażenie na wszystkich - młody, niedoświadczony kierowca wyprzedza wielkiego austriackiego mistrza. Senna tracił do pierwszego Prosta aż pół minuty, lecz z każdym okrążeniem zyskiwał 4 sekundy i jechał najlepiej z całej stawki. Wyścig jednak przerwano, co wzbudziło ogromne kontrowersje wśród fanów i komentatorów. Wygrał Prost, lecz prawdziwym zwycięzcą wśród większości kibiców i komentatorów został Ayrton Senna. Gdyby wyścigu nie przerwano, być może to on byłby zwycięzcą.

3. Grand Prix Portugalii - 1985 
Senna zapisał się na kartach historii jako król deszczu i właśnie w takich warunkach zdobył swoje pierwsze Grand Prix. W 1985 Brazylijczyk przeszedł do Lotusa, jednego z czołowych zespołów. Bolid Lotusa był jednak wyraźnie słabszy niż McLarena, odstawał też nieco od Williamsa i Ferrari.

W portugalskim Estoril Senna świetnie spisywał się w kwalifikacjach, zdobywając pierwsze w życiu Pole Position. Prost, startujący z drugiego miejsca, zapewne spodziewał się szybkiego i łatwego prześcignięcia młodego Brazylijczyka.

Jego plany pokrzyżował jednak ulewny deszcz. Podczas takiej pogody lider na pierwszym zakręcie ma o wiele lepszą sytuację niż oślepiona przez niego reszta stawki. Start wypadł więc idealnie dla zespołu Lotusa. Prost poślizgnął się na prostej startowej i wyjechał jako trzeci. Drugi jechał de Angelis, który po 20 okrążeniach tracił już do Senny 30 sekund. Brazylijczyk sygnalizował organizatorom, że warunki do jazdy są zbyt ekstremalne i należy przerwać wyścig. Nie posłuchano go jednak, a na 30. okrążeniu wypadek wykluczył z rywalizacji Prosta. Senna zwyciężył.

Ten wyścig był dla kierowców niezwykle wymagający. Wystarczy zestawić ze sobą czasy okrążeń. W kwalifikacjach Senna przejechał swoje najlepsze okrążenie 23 sekundy szybciej niż swoje najlepsze okrążenie w wyścigu. 

2. Kwalifikacje w Monaco 1988 r.
Do dziś uważane za najlepsze okrążenie w kwalifikacjach F1. Senna udzielił później wywiadu, w którym powiedział, że jechał instynktownie, znajdował się w innym wymiarze: “Byłem w tunelu, znacznie poza świadomością, w oderwaniu od wszystkiego poza mną. Tego dnia uświadomiłem sobie, że to moje maksimum, nie ma miejsca na nic więcej. To uczucie nie powtórzyło się już nigdy”. 

Senna, jadąc na pierwszym miejscu, wyprzedzał drugiego Prosta aż o 55 sekund. Niestety na 67. okrążeniu stracił koncentrację i rozbił auto o barierki. Mając tak ogromną przewagę, mógł już jechać spokojnie. To jednak nie było w jego stylu, za co przypłacił odpadnięciem z praktycznie wygranego już GP Monaco w 1988 r. 

1. Grand Prix Europy 1993 r.
11 kwietnia 1993 roku pierwsze okrążenie na torze Donington przeszło do historii jako najlepsze w historii Formuły 1. Senna pokazał, jak genialnym jest kierowcą, z dziecinną łatwością wyprzedzając kolejnych rywali. Startował z 5. miejsca i już podczas pierwszego okrążenia zajmował pierwsze, wyprzedzając kierowców Williamsa. Drużyny, która w tamtym czasie miała najlepsze bolidy, o kilkadziesiąt koni mocniejsze niż McLaren, który jednak lepiej zachowywał się w deszczu.

To okrążenie pokazało wszystkie zalety Senny - jego agresywność, odwagę, opanowanie, zdecydowanie i umiejętność jazdy po mokrym torze. Senna wygrał wyścig, podczas gdy jego odwieczny rywal, Prost, narzekał na swój bolid. Rozbawiony Ayrton zaproponował mu na konferencji zamianę na samochody. 