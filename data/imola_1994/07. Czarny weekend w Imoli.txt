3 maja FIA zwołała spotkanie na prośbę włoskiego automobilklubu odnośnie do wydarzeń podczas GP San Marino. Wspólnie ustalono nowe regulacje dotyczące bezpieczeństwa, które zaczęły obowiązywać od następnego wyścigu. Zmiany te uwzględniały np. mniejszą prędkość w pitlane czy zakaz obecności mechaników poza pit stopami.

Dwa dni po tym spotkaniu odbył się pogrzeb Ayrtona Senny w São Paulo. Brazylia ogłosiła trzydniową żałobę narodową, a kondukt pogrzebowy składał się z pół miliona osób. Sam pogrzeb oglądało na uliach aż 3 miliony! Odszedł bohater narodowy.

Senna dzień po śmierci został odznaczony Krzyżem Wielkim Narodowego Orderu Zasługi dla Brazylii, a dzień później, Krzyżem Wielkim Orderu Ipirangi stanu São Paulo.

W pogrzebie uczestniczyli prawie wszyscy ludzie związani z Formułą 1. Nie brał w nim udziału Max Mosley, przewodniczący FIA, który pojawił się na pogrzebie Rolanda Ratzenbergera 7 maja. Po latach wytłumaczył swoją decyzję:

“Zapomniano o nim, a ja pojechałem na jego pogrzeb, bo wszyscy byli na pogrzebie Senny. Doszedłem do wniosku, że ważne było to, że ktoś pojawił się i na jego pogrzebie”.

Rubens Barrichello, pechowiec z piątku również opowiadał o tych zdarzeniach w ten sposób:

„Nie pamiętam mojego wypadku na Imoli… Wróciłem do Sao Paulo, Ayrton Senna nie żyje – i nawet Bóg był dla mnie dobry, bo miałem amnezję. Przez miesiąc zapomniałem wielu rzeczy. Nie pamiętam, żebym niósł trumnę Ayrtona. Nie pamiętam. Widzę zdjęcia, ale nie pamiętam.”

Dwa lata po wypadku McLaren do spółki z Mercedesem i FIA zaczęli realizować badania pod kątem ochrony kierowców, co zaowocowało dostosowaniem systemu HANS do realiów Formuły 1. System ten zaczął być bezwzględnie wymagany od 2003 roku. Testy pomyślnie przeprowadzono już w 2000 roku podczas GP San Marino.

Zmianie uległ też układ toru. Kierowcy Formuły 1 nie jechali już w tej samej konfiguracji, co w 1994 roku, by zminimalizować ryzyko podobnych wypadków. Regulacje zostały zmienione w taki sposób, że bolidy od następnego sezonu powinny być zbudowane od początku, bez możliwości dostosowania zeszłorocznych konstrukcji. Wszystko w imię bezpieczeństwa.

Przed wyścigiem w Monako, na dwóch pustych polach startowych namalowano flagi Brazylii i Austrii w hołdzie dla zmarłych Senny i Ratzenbergera. By uczcić pamięć kierowców, zespoły Williams i Simtek wystawiły po jednym bolidzie.

Senna na zawsze numerem jeden! Źródło: youtube.com „Grande Prêmio de Mônaco 1994 (1994 Monaco Grand Prix)” – MrViniciusF1 1995
Prokuratura we Włoszech wszczęła postępowanie w sprawie wypadku, a na ławie oskarżonych zasiedli Frank Williams, Adrian Newey, Patrick Head, Fedrico Bendinelli, Giorgio Poggi i Roland Bruynseraede. Podczas rozpraw sądowych obalono też teorię, jakoby wolna Vectra była głównym czynnikiem wypadku. Kierowcy zgodnie mówili, że Senna nie byłby w stanie przejechać tak szybko wcześniejszego okrążenia, gdyby opony i hamulce były niedogrzane.

Sąd z początku uznał, że złamana kolumna kierownicza była głównym powodem śmierci Brazylijczyka. W 1997 wydano wyrok uniewinniający, lecz gdy okazało się, że kolumna została skrócona przez zespół, wrócono do sprawy. Dwa lata później również wydano ten sam wyrok z powodu braku dowodów. Było to spowodowane przełączeniem kamery na kask Bergera, przez co zabrakło materiału dowodowego, natomiast czarna skrzynka w bolidzie została zniszczona podczas wypadku.

Wyrzuty sumienia i dalsza historia
Po dziś dzień Adrian Newey nosi w sobie poczucie winy za tę całą sprawę. Cytując jego książkę Jak zbudować samochód:

„Ludzie pytają mnie, czy mam poczucie winy z powodu Ayrtona. Mam. Należałem do kierownictwa zespołu projektującego samochód, w którym zginął wybitny człowiek. Bez względu na to, czy do wypadku doszło przez kolumnę kierowniczą, czy nie, nie da się zaprzeczyć, że ten element został zaprojektowany żle i nigdy nie powinien trafić do samochodu. System, który wprowadziliśmy z Patrickiem, okazał się niewystarczający. To kwestia bezsporna. Tamten wypadek obnażył fakt, że w naszym biurze projektowym zabrakło procedur kontroli bezpieczeństwa.”

Sam Newey też przyznaje, że wiedział już na Imoli w czym leży problem, mianowicie aerodynamika była nieprzewidywalna, co znacząco przyczyniło się do wypadku podczas feralnego weekendu. Biorąc pod uwagę styl jazdy Senny, nietrudno było się domyślić, że do tragedii mogło dojść bez względu na to, czy problemem była skrócona kolumna kierownicza, by kłykcie nie przeszkadzały w bezbolesnym prowadzeniu bolidu. Nie brakowało również kąśliwości od Patricka Heada, znowu cytując książkę:

„Chciałem ci tylko powiedzieć, że moim zdaniem to ty byłeś głównym projektantem, odpowiadałeś za projekt samochodu, więc uważam, że to ty powinieneś ponieść za to odpowiedzialność”.

W styczniu 2003 roku włoski sąd kasacyjny nie przyjął tego uzasadnienia z powodu złej interpretacji przepisów, a konkretnie artykułu 530. Proces ponownie wznowiono, jednak po dwóch latach po raz kolejny zapadły wyroki uniewinniające. Patrick Head z racji przedawnienia sprawy opuścił sąd jako wolny człowiek.

Po tym weekendzie na Imoli, FIA do spółki z kierowcami i zespołami dokładali wszelkich starań, by zwiększyć bezpieczeństwo. To też duża zasługa Maxa Mosley’a, który przez całą swoją kadencję jako najważniejszy człowiek federacji mocno walczył o zwiększenie bezpieczeństwa. Następny śmiertelny wypadek miał miejsce dopiero 20 lat później, konkretniej 5 października 2014 roku. Jules Bianchi wypadł z toru podczas 43. okrążenia i czołowo uderzył w dźwig wyciągający bolid Adriana Sutila.