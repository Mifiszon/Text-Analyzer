Among Us – strategiczna komputerowa gra wieloosobowa opracowana i wydana przez InnerSloth[4][5]. Gra ukazała się 15 czerwca 2018 na platformę Android, 17 czerwca tego samego roku na iOS-a oraz 16 listopada na Microsoft Windows[2]. 15 grudnia 2020 studio wydało wersję na konsolę Nintendo Switch[6][7]. Wersje na konsole PlayStation 4, PlayStation 5, Xbox One oraz Xbox Series wydano 14 grudnia 2021[8][9].

W sierpniu 2020 zapowiedziano Among Us 2[10]. Studio jednak anulowało kontynuację, by skupić się na pierwszej części[11][12].

Rozgrywka
Gracze dzielą się na członków załogi (ang. crewmates) oraz od jednego do trzech oszustów (ang. impostors). Rolą członków załogi jest wykonywanie zadań na statku, a oszustów – sabotowanie misji i eliminowanie członków załogi. Gracze na początku rozgrywki otrzymują informację, ilu antagonistów jest na statku. Są oni eliminowani poprzez demokratyczne głosowania, podczas których członkowie załogi konsultują się i na podstawie swoich obserwacji wyłaniają podejrzanych. Osoby, które uzyskały najwięcej głosów, zostają wyrzucone ze statku i giną. Gdy wszyscy oszuści zostaną zlikwidowani lub gdy członkowie wykonają wszystkie zadania, wygrywa załoga. Gdy oszuści wyeliminują dużą część załogi lub zniszczą ważne części statku, wygrywają[13].

W grze początkowo udostępniono trzy mapy – The Skeld, Mira HQ i Polus[13]. W 2020 roku zapowiedziano wydanie czwartej mapy – The Airship. Ukazała się 31 marca 2021 roku[14]. We wrześniu 2023 roku, podczas Nintendo Direct, zapowiedziano wydanie kolejnej mapy – The Fungle[15]. Mapa ukazała się 24 października 2023 roku[16].

Historia
Inspiracją do stworzenia Among Us była towarzyska gra Mafia, a także filmowy horror fantastycznonaukowy pt. Coś[17][18]. Produkcja została oparta na silniku Unity[19]. W czasie produkcji gra nazywała się „spacemafia”[20] i pod takim tytułem została początkowo wydana[21][22]. Początkowo gra umożliwiała jedynie rozgrywkę w sieci lokalnej i była przeznaczona na urządzenia z systemem Android i iOS. Twórcy uwzględnili jednak prośby graczy i dodali tryb online, a sama gra trafiła na platformę Steam[23]. W 2020 roku streamerzy przyczynili się do wzrostu popularności gry[24][25]. Według danych z września 2020 liczba pobrań gry wyniosła 100 mln[26]. 10 grudnia 2021 zapowiedziano wydanie wersji gry wykorzystującej gogle VR[27]. Ukazała się na rynku 10 listopada 2022[28].

Odbiór
Gra spotkała się z pozytywnym odbiorem recenzentów, uzyskując w wersji na platformę Windows według agregatora Metacritic średnią z 9 ocen wynoszącą 85/100[29] oraz w wersji na Nintendo Switch 79/100 z 9 recenzji[30]. W październiku 2020 Among Us była najczęściej pobieraną grą z App Store[31]. 24 listopada 2020 podczas gali Golden Joystick Awards otrzymała nagrodę dla „najbardziej przełomowej gry”[32]. 10 grudnia tego samego roku podczas The Game Awards została wyróżniona w dwóch kategoriach: dla „najlepszej gry mobilnej” i „najlepszej gry wieloosobowej”[33][34]. Wygrała też 34. edycję Nickelodeon Kids’ Choice Awards, zdobywając tytuł najlepszej gry[35].

Among Us stał się inspiracją wielu memów internetowych, które rozpowszechniane są w mediach społecznościowych[36][37].