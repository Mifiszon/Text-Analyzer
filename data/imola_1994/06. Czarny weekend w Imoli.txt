Dzień 3 – Czarny wyścig
Zanim wyścig się rozpoczął, zorganizowano sesję rozgrzewkową. Najlepszy czas osiągnął oczywiście Senna. Później spotkał się ze swoim byłym rywalem, Alainem Prostem, który po sezonie 1993 został komentatorem we francuskiej telewizji TF1. Oficjalnie Brazylijczyk zaprosił go na spotkanie do spraw bezpieczeństwa w Formule 1, które miało odbyć się w trakcie następnego weekendu wyścigowego w Monako, co ostatecznie ustalili podczas briefingu przed wyścigiem.

Kierowcy kręcili nosem na samochód bezpieczeństwa, którym okazał się Opel Vectra. Twierdzili, że może być zbyt powolnym autem, co w dalszej perspektywie sprawi, że opony oraz hamulce mogłyby być niedostatecznie dogrzane.

Wyścig rozpoczął się planowo o godzinie 14:00. Była słoneczna pogoda. Wtedy Ponury Żniwiarz, niestety, po raz kolejny wyruszył na łowy…

A wszystkie złe moce zaczęły panować już na początku wyścigu. Silnik Forda w bolidzie JJ Lehto zgasł w trakcie startu z powodu zdławienia, przez co samochód Lotusa, prowadzony przez Pedro Lamy’ego, wjechał w tył Benettona. Kierowcom nic się nie stało, ale koło z Lotusa poleciało na trybuny, co raniło 9 osób. To spowodowało, że samochód bezpieczeństwa wyjechał na tor. Ayrton Senna przewodził w stawce i poganiał Opla, by jechał szybciej, ale kto miał Vectrę, ten wie, że to auto raczej nadawało się na wycieczkę nad morze niż do ustalania tempa czterokołowym potworom.

Okrążenie śmierci
Inżynier wyścigowy David Brown poinformował Ayrtona na 5. okrążeniu, że samochód bezpieczeństwa zjedzie do pitlane i wyścig zostanie wznowiony. I tak też się stało. Opel prowadzony przez Maxa Angelelliego zniknął z toru. Na 6. okrążeniu trzykrotny mistrz ustanowił najszybsze okrążenie, a na następnym…

Przy prędkości 300 km/h wjechał w betonową bandę na zakręcie Tamburello, doszczętnie rozbijając swój bolid Williamsa. Wyścig został przerwany czerwoną flagą. Sid Watkins, który dzień wcześniej rozmawiał z Senną, wspominał moment dokonywania czynności medycznych przy jego bolidzie w następujący sposób: 

“Zdjęliśmy mu kask. Miał zamknięte oczy i był nieprzytomny. Podniosłem mu powieki i już wiedziałem, że mamy do czynienia z poważnymi obrażeniami mózgu. Wyciągnęliśmy go z kokpitu i położyliśmy na ziemi. W tym momencie usłyszałem westchnienie i poczułem, jakby jego dusza uleciała z ciała”.

Po 15 minutach Senna został przetransportowany helikopterem do szpitala Maggiore w Bolonii, tam gdzie jego koledzy z gridu. Mistrz stracił 2 litry krwi. W bolidzie Williamsa znaleziono flagę Austrii, którą miał wznieść Senna na cześć zmarłego dzień wcześniej Rolanda Ratzenbergera.

Mniej więcej 10 minut po tym wypadku Erik Comas został wypuszczony z pitlane przez zespół Larrousse. Nie mieli pojęcia, co się w tym momencie działo. Przejeżdżający wtedy z pełną prędkością Francuz wycofał się z wyścigu, gdy tylko ujrzał rozbity samochód Ayrtona. Przez 10 lat nikomu nie powiedział tego, co wówczas widział. Komentatorzy uznali to za najbardziej szaloną rzecz, jaką kiedykolwiek przyszło im oglądać.

Miejsce wypadku było tak dramatyczne, że brytyjska stacja BBC przekazywała obraz i informacje z pitlane, zamiast nagrania z miejsca wypadku. Murray Walker, ówczesny komentator, twierdził, że było to irytujące. Nie mógł wspominać o obrazach, które widział cały świat dzięki audycji RAI, włoskiej telewizji obsługującej kamery podczas wyścigu na torze Imola.

Restart wyścigu
O 14:55 wyścig został wznowiony. Frentzen w Sauberze miał problemy z bolidem, przez co wystartował z pitlane, natomiast cała reszta była na pozycjach sprzed wypadku Senny. Gerhard Berger wykorzystał niezbyt udany start Michaela Schumachera, jednak Niemiec radził sobie podczas tego wyścigu lepiej niż kierowca Ferrari. Dla tych, którzy włączą sobie relacje z wyścigu dostępną na YouTube, lekka dygresja.

Wracając do tematu: Schumiemu próbował zagrozić Damon Hill, lecz przez uszkodzenie przedniego skrzydła podczas ataku Brytyjczyk zjechał do alei serwisowej i wyjechał na 6. pozycji.

Po 12. okrążeniu Berger został ponownie liderem, wykorzystując postój Schumiego w alei, jednak po sześciu okrążeniach Austriak musiał wycofać się z rywalizacji na skutek awarii. Wtedy pierwsze skrzypce przejął pewien młody Fin, Mika Häkkinen. Dzięki lekkiemu bolidowi oraz wcześniejszemu postojowi, na prowadzenie powrócił Schumacher, ówczesny lider klasyfikacji kierowców. Z powodu słabego tempa Häkkinena, Włoch Nicola Larini wyprzedził go, zajmując drugie miejsce w wyścigu.

Na 48. okrążeniu doszło do kolejnego incydentu. Michele Alboreto zjechał do alei serwisowej, lecz po wyjeździe ze swojego stanowiska z jego samochodu odpadło lewe tylne koło. Feralne koło uderzyło w mechaników Ferrari i Lotusa, przez co i oni znaleźli się w szpitalu.

Wyścig zakończył się trzecim zwycięstwem z rzędu Michaela Schumachera. Za nim dojechał Nicola Larini w Ferrari, a na najniższym stopniu wylądował Mika Häkkinen. Było to jego pierwsze podium w historii. Niemiec nie cieszył się zbytnio ze zwycięstwa ze względu na sytuacje, jakie miały miejsce podczas całego weekendu wyścigowego. Nie było mowy o oblewaniu się szampanem z powodu uczczenia śmierci Ratzenbergera.

Podium po wyścigu na Imoli. Nicola Larini stał się wtedy ostatnim Włochem na podium w Ferrari.
Aż nadeszła godzina 18:40…

Senna odszedł
Dr Maria Teresa Fiandri ogłosiła, że Ayrton Senna da Silva, trzykrotny mistrz F1, nie żyje. Jako godzinę zgonu podano 14:17, czyli moment, gdy doszło do wypadku na Imoli. Brazylijczyk zmarł wskutek odniesionych obrażeń głowy. Murray Walker skwitował ten wyścig jako najczarniejszy, jaki mu przyszło relacjonować.