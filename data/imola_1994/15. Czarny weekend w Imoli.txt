Zderzył się ze ścianą. 314 km/h! To był koniec! I to dramatyczne wyznanie ojca
1 maja 1994 r. cały świat Formuły 1 stanął w miejscu. Wówczas na torze Imola zginął Ayrton Senna, czyli legenda tego sportu. Mało kto pamieta jednak, że dzień wcześniej doszło tam do równie tragicznego wypadku. Jego ofiarą stał się Roland Ratzenberger. 33-latek stracił panowanie nad bolidem i uderzył w betonową ścianę z prędkością ponad 300 km/h. Dzisiaj jego śmierć stała się jedynie przypisem w biografii Senny.

Roland Ratzenberger nie mógł liczyć na duże kwoty od sponsorów. Aby mieć miejsce w niższych seriach musiał dorabiać jako mechanik
Austriak do F1 trafił w 1994 r. Podczas GP San Marino jego bolid uderzył w ścianę, a lekarze ogłosili jego zgon tuż po przybyciu do szpitala
Na pogrzebie Ayrtona Senny zjawiły się miliony ludzi, zaś dwa dni później w Salzburgu obecnych było zaledwie 250 osób
Przypominamy tekst z 2020 r. z okazji 30. rocznicy śmierci Rolanda Ratzenbergera

Ratzenberger zaciekle walczył, aby osiągnąć swój cel, jakim była Formuła 1. Dokonał tego w wieku 33 lat, choć niewielu się tego spodziewało. Swojego przyszłego szefa przekonał, wioząc go samochodem z wypożyczalni. Zginął na torze w kwalifikacjach do swojego trzeciego wyścigu w karierze, choć w tamtym momencie miał już wynik, który dałby mu kwalifikację do niedzielnej rywalizacji.

Mechanik, który chciał się ścigać
Roland Ratzenberger na świat przyszedł 4 lipca 1960 r. Od samego początku interesował się sportami motorowymi, kibicując Jochenowi Rindtowi i Nikiemu Laudzie. Gdy był młody zatrudnił się jako mechanik w lokalnej szkółce jazdy. Od początku musiał pokonywać przeciwności. Aby móc wystartować w Formule 1600 musiał dorabiać jako mechanik u innych. Zaprocentowało to jednak zdobyciem tytułów w trzech odmianach tej serii.

Ratzenberger w świecie sportów motorowych zaistniał w 1986 r. To wtedy wygrał festiwal Formuły Ford i mógł wystartować w Formule 3. W 1991 r. był bliski debiutu w F1, ale wycofał się jego sponsor i Austriak trafił do japońskiej Formuły 3000. To właśnie stamtąd nieoczekiwanie wylądował pod skrzydłami Nicka Wirtha, właściciela Simteka, czyli zespołu, który ścigał się w Formule 1.

Czarny weekend
Wydarzenia, które rozegrały się 29 i 30 kwietnia oraz 1 maja 1994 r. przeszły do historii pod nazwą "czarnego weekendu". W piątek w poważnym wypadku uczestniczył Rubens Barrichello. Brazylijczyk trafił nawet do szpitala. W sobotnich kwalifikacjach pech dopadł Ratzenbergera, który najpierw wypadł z toru i uszkodził przednie skrzydło.

Na następnym okrążeniu na łuku Villeneuve Austriak miał problemy z przyczepnością i z prędkością 314 km/h uderzył w betonową ścianę. Bolid został doszczętnie rozbity. Właściciel Simteka niezwykle obrazowo opisał to, co wówczas czuł. — Nigdy tego nie zapomnę. Zobaczyłem Rolanda leżącego na trawie. Poddawany był masażowi serca. Twoje ciało zachowuje się dziwnie w takich chwilach. Nie możesz funkcjonować normalnie. Tracisz kontrolę, nogi zmieniają się w galaretę, czujesz że chcesz zwymiotować – mówił w "The Guardian". Nick Wirth stwierdził również, że kiedy przywieziono bolid Austriaka, to nie chciał na niego patrzeć. Z boku podwozia widoczna była ogromna dziura, a lewe przednie koło zostało wepchnięte do środka.

Poczucie winy
Ratzenbergera przewieziono do szpitala w Bolonii, gdzie po siedmiu minutach lekarze stwierdzili zgon. Jak poinformowano, doznał urazów głowy i kręgosłupa. Za przyczynę śmierci uznaje się jednak złamanie podstawy czaszki. Wypadek ten spowodował, że w F1 opracowano system HANS, czyli ochraniacz na głowę, który ma zabezpieczać szyję kierowcy. To właśnie on miał spory udział w uratowaniu życia Roberta Kubicy podczas jego wypadku w GP Kanady w 2007 r.

— Widziałem, jak było źle. Widziałem, jak krytyczna była sytuacja. Trzęsłem się po wypadku. W naszej pracy powinieneś być przygotowany na takie sytuacje, ale poczułem się niedobrze. W takich chwilach zadajesz sobie pytanie, czy chcesz jeździć, czy nie – powiedział potem Gerhard Berger z Ferrari. Kilka godzin po wypadku Simtek opublikował oświadczenie. "Roland był wszechstronnym kierowcą. Jego odważny styl jazdy i zachwycający charakter muszą niestety przejść do historii" – napisano.

Przypis w biografii Senny
Wydawało się, że śmierć Ratzenbergera zostanie zapamiętana na długo. Był w końcu pierwszą ofiarą od czasów Riccardo Palettiego, który zginął dwanaście lat wcześniej. Był to także szok dla świata F1, gdyż od początku lat 90. nieustannie podnoszono poziom bezpieczeństwa. Nieoczekiwanie stało się jednak inaczej.

Następnego dnia, na tym samym torze, śmiertelny wypadek miał Ayrton Senna, który na mecie planował machać austriacką flagą, aby oddać hołd koledze z toru. To wydarzenie sprawiło, że wypadek Ratzenbergera stał się dzisiaj jedynie przypisem w biografiach Senny.

Dzień wcześniej Brazylijczyk dowiedział się od przyjaciela o śmierci Ratzenbergera. Ten zasugerował mu, aby odpuścił niedzielny wyścig i poszedł z nim na ryby. Senna powiedział jednak, że nie może przestać się ścigać.

Legenda F1 żegnana była przez miliony rodaków, a jego rywale z toru nieśli trumnę. Dwa dni później odbył się pogrzeb Ratzenbergera. Zjawiło się na nim nieco ponad 250 osób, a Formułę 1 reprezentowali tylko dwaj kierowcy. Oprócz nich byli także jego przyjaciele z niższych serii. — On został zapomniany. Wszyscy polecieli do Brazylii, a ja pomyślałem, że to ważne, aby być w Salzburgu – powiedział potem w rozmowie z "The Indenpendent" Max Mosley, ówczesny prezydent FIA, który był obecny na pogrzebie Austriaka.
