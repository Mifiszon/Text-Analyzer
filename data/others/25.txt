Historia i myśliwskie korzenie jamników. Jak zmienił się wzorzec tej rasy?
Historia jamnika jest owiana tajemnicą. Nie brakuje teorii sugerujących jego starożytne pochodzenie. Według jednej z nich podobizna jamnika miała zostać uwieczniona na rysunku pochodzącym sprzed 4000 lat p.n.e. Jednakże większość badaczy zdecydowanie odrzuca wniosek, że znaleziona w grobowcu egipskiego faraona rycina przedstawia bezpośredniego przodka tej rasy. W rzeczywistości pierwsze, wiarygodne wzmianki o jamnikach pochodzą ze średniowiecznych Niemiec. Naukowcy zgodnie uznają, że znaczący wpływ na rozwój nowej rasy miały psy gończe zwane jako Dachsbracke. Przez dziesięciolecia wykorzystywano je do tropienia zwierzyny, a największą sławę zaskarbiły sobie polowaniami na borsuki, gdzie cieszyły się opinią niezastąpionego norowca. Ich niemiecka nazwa - Dachshund - oznacza dosłownie “borsuczego psa”, co dodatkowo podkreśla myśliwskie korzenie.

Krótkie kończyny i wydłużona sylwetka jamnika były wynikiem celowej selekcji hodowlanej. Choć początkowo uważano je za wadę genetyczną, to z czasem zaczęto dostrzegać w nich niezwykłą zaletę. Dzięki charakterystycznej budowie pies mógł bez trudu wciskać się w wąskie nory, aby wypłoszyć ukrywające się borsuki, lisy, króliki i inne zwierzęta. Instynkt myśliwski jamnika był niezwykle silny – nie tylko doprowadzał zwierzęta do wyjścia, ale także potrafił podejmować samodzielne decyzje w ciasnych i niebezpiecznych warunkach.

Dzisiejszy jamnik znacznie różni się od swoich przodków. Choć wciąż zachowuje odwagę i upór, nie jest już typowym psem myśliwskim. Hodowcy stopniowo odchodzili od surowych wzorców użytkowych na rzecz bardziej zróżnicowanego wyglądu oraz łagodniejszego usposobienia. Obecnie jamniki są mniejsze, mniej muskularne, a ich sierść – zwłaszcza w odmianach długowłosej i krótkowłosej – bardziej zadbana niż u dawnych myśliwych. Co więcej, współczesne linie hodowlane nastawione są głównie na towarzyski charakter tej rasy, przez co lepiej odnajduje się w roli domowego pupila niż aktywnego łowcy. Polowania na borsuki uznano za zbyt niebezpieczne dla jamników, dlatego ostatecznie z nich zrezygnowano. Pierwotna rola ustąpiła miejsca zupełnie nowym zadaniom - dziś ten psiak to przede wszystkim wesoły, uparty i pełen energii towarzysz człowieka.

Charakter jamnika - duże serce w małym ciele
Nie tylko wygląd, ale również niepowtarzalny charakter jamnika uczynił z niego jedną z najpopularniejszych ras psów na świecie. Z jednej strony jest bystry, energiczny i przyjazny, a z drugiej bywa uparty, zaborczy i skłonny do nieposłuszeństwa, co może być problemem dla niedoświadczonych właścicieli. Oto jamnik w całej okazałości - prezentujemy cechy charakteru typowe dla tych niewielkich psiaków.

Czy jamniki są inteligentne?
Jamnik to pies inteligentny i chętny do nauki, choć cechy te nie zawsze objawiają się w sposób oczekiwany przez właścicieli. Co ciekawe, w klasycznych rankingach psiej inteligencji, psy tej rasy zwykle zajmują środkowe lub niższe pozycje. Co to oznacza? Czy jamniki naprawdę są mądre? Zdecydowanie tak! Tradycyjne kryteria uwzględniają w ocenie przede wszystkim zdolność do posłuszeństwa i szybkiego przyswajania komend. Natomiast inteligencja jamnika opiera się głównie na umiejętnościach niezależnego myślenia i podejmowania własnych decyzji. Ich uparta i nieustępliwa natura nie jest przejawem braku inteligencji, lecz pierwotnego przeznaczenie tej rasy. Celem hodowli jamnika było stworzenie idealnego psa gończego, a nie ułożonego kanapowca. To właśnie sprytu, uporu i samodzielności potrzebował podczas polowań, zwłaszcza w norach, gdzie nie miał żadnego kontaktu z myśliwym.

Cechy charakteru jamnika
Jamnik to pies o wyjątkowym charakterze, czym zaskarbił sobie sympatię wielu miłośników czworonogów na całym świecie. Znany z inteligencji, niezależności i uporu potrafi być zarówno uroczym towarzyszem człowieka, jak i małym uparciuchem, który zawsze musi postawić na swoim. Ten niewielkich rozmiarów psiak wykazuje się zadziwiającą odwagę, co w połączeniu z wrodzoną czujnością i doskonałym węchem czyni z niego świetnego stróża i nieustraszonego tropiciela. Gdy tylko coś go zaniepokoi natychmiast oznajmia to szczekaniem, które potrafi wyrwać właścicieli z najgłębszego snu, niosąc się echem po całej okolicy. To jedna z najgłośniejszych ras, co warto mieć na uwadze, zanim przyjmiemy jej przedstawiciela pod swój dach.

Jamniki są energiczne, żywiołowe i zawsze chętne do aktywności fizycznej: niezależnie od tego czy chodzi o długi spacer po parku, czy angażujące gry na podwórku. Z tego samego powodu wymagają solidnej dawki codziennego ruchu - to nie są psy, które lubią godzinami wylegiwać się na kanapie. Jednakże, gdy już zaspokoimy ich potrzeby, z pewnością chętnie potowarzyszą nam podczas chwili relaksu z ulubionym filmem. Jamniki uwielbiają dłuższe wędrówki, bieganie i wszelkie zabawy z tropieniem w roli głównej. Ze względu na ich wrodzony instynkt łowiecki i wyczulony węch warto zaprosić je do wspólnej zabawy z piłkami czy edukacyjnymi i interaktywnymi zabawkami, które pobudzą ich umysł i pozwolą spożytkować nagromadzoną energię. Doskonale sprawdzą się również zabawki na przysmaki, sznury do przeciągania i inne akcesoria. Poszukiwanie ukrytych smakołyków czy zabawa z szarpakiem zapewnią im świetną rozrywkę. Jamnik ze swoimi cechami charakteru będzie idealnym wyborem dla właścicieli, którzy cenią aktywny tryb życia i są gotowi poświęcić czas na wspólne wędrówki, naukę i gry. Tylko w ten sposób sprawimy, że nasz pupil będzie w pełni szczęśliwy i spełniony.