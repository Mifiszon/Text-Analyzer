Rolex SA – szwajcarskie przedsiębiorstwo zajmujące się produkcją zegarków, założone w 1905 roku. Jego właścicielem jest Hans Wilsdorf Foundation, rodzinna fundacja założyciela firmy. W tej chwili jest największym producentem ekskluzywnych zegarków na świecie z rocznymi obrotami sięgającymi 3 mld USD. Rolex jest znany na całym świecie, między innymi ze swej precyzji oraz prestiżu, lecz również wygórowanej ceny ich produktów, sięgającej nawet setek tysięcy dolarów.

Historia
Firma została założona w 1905 roku przez Hansa Wilsdorfa i jego szwagra Alfreda Davisa. Wbrew powszechnej opinii Hans Wilsdorf nie był ani Szwajcarem, ani zegarmistrzem. Założyciele nazwali na początku firmę Wilsdorf & Davis i nie produkowali swoich mechanizmów. Importowali do Wielkiej Brytanii szwajcarskie mechanizmy Hermanna Aeglera i wkładali je do dobrze wykonanych kopert również zrobionych przez inne fabryki. Wyroby te dostarczali początkowo jako podwykonawcy do wielu angielskich jubilerów, którzy firmowali je swoim nazwiskiem, a jedynym znakiem była inskrypcja wewnątrz mechanizmu z literami W&D. Dopiero w 1908 roku Hans Wilsdorf i Michael Hickman zarejestrowali znak towarowy „Rolex” w La Chaux-de-Fonds w Szwajcarii. W 1912 przenieśli siedzibę z Wielkiej Brytanii do Szwajcarii, co znacząco podniosło cenę ich produktów. W 1915 roku zarejestrowali firmę Rolex, która po kilku niewielkich zmianach oficjalnie przyjęła nazwę Rolex SA, obowiązującą do dziś.

Rozwiązania
Rolex Day Date
Na przestrzeni lat firma wprowadziła wiele innowacyjnych rozwiązań, takich jak wodoszczelna koperta, data na cyferblacie, dwie strefy czasowe pokazywane w tym samym momencie, jak również to, że zegarek Rolexa, jako pierwszy na świecie zegarek na rękę, dostał tytuł Chronometru od szwajcarskiej COSC, co potwierdzało jego niesamowitą dokładność. W 1931 r. firma jako druga na świecie wprowadziła zegarek mechaniczny z automatycznym naciągiem. W 1960 roku Rolex skonstruował zegarek mechaniczny, który został umieszczony na zewnątrz batyskafu Trieste i wraz z nim zszedł ponad 11 km poniżej poziomu morza na dno głębi Challengera, gdzie przetrwał ekstremalne ciśnienie 110 MPa i po wynurzeniu działał bez zmian. Drugi Rolex Oyster był na ręce kapitana batyskafu Jacques’a Piccarda. W 1973 r. firma wprowadziła na rynek model Oysterquartz, posiadający mechanizm 5035/5055, który do dziś jest uznawany za jeden z najlepszych mechanizmów kwarcowych na świecie.