Niesamowita sytuacja w "generalce" F1! Oto ile punktów zostało do zdobycia
W weekend na torze Losail w Katarze zostanie rozegrana 23., przedostatnia runda mistrzostw świata Formuły 1. Do zdobycia w dwóch pozostałych wyścigach w Katarze i Abu Zabi jest maksymalnie 58 punktów, a w czołówce klasyfikacji generalnej jest bardzo ciasno.

Liderem jest Brytyjczyk Lando Norris z McLarena, ale jego przewaga nad dwójką najgroźniejszych rywali wynosi już tylko 24 pkt. Tyle tracą jego partner z zespołu Australijczyk Oscar Piastri oraz czterokrotny mistrz świata Holender Max Verstappen z Red Bulla.

Formuła 1 - do zdobycia jeszcze 58 punktów w dwóch wyścigach
Sytuacja w klasyfikacji byłaby trochę inna, gdyby nie „przygoda” zawodników McLarena w ostatnim wyścigu GP w Las Vegas. Tam obaj zostali przez zespół sędziów sportowych zdyskwalifikowani, gdyż w ich bolidach ujawniono nieprawidłowości techniczne. Panele podłogowe w samochodach były cieńsze niż wymagane 9 milimetrów, co wykazał pomiar wykonany na mecie. Taką samą sytuację miał w tym roku siedmiokrotny mistrz świata Brytyjczyk Lewis Hamilton z Ferrari, zdyskwalifikowany w Chinach za podobne naruszenie przepisów.

Do zdobycia w tym roku jest jeszcze 58 punktów – po 25 za wygranie każdego z dwóch pozostałych Grand Prix w Katarze i Abu Zabi plus osiem punktów za zwycięstwo w sprincie w nadchodzący weekend. Sytuacja jest zatem jasna, jeżeli Norris ukończy GP w Katarze z przewagą minimum 26 punktów lub więcej nad Piastrim i Verstappenem, będzie miał przed startem w ostatniej rundzie zagwarantowany pierwszy tytuł w karierze.

W trwającym sezonie w F1, po kilkuletniej dominacji Red Bulla, sytuacja uległa zmianie. Na pozycję lidera wyszła ekipa McLarena, która już sobie zapewniła tytuł w rywalizacji konstruktorów. Jego kierowcy zdominowali wyścigi. Norris wygrał inauguracyjne zawody w Australii, a potem w Monako, Austrii, Wielkiej Brytanii, na Węgrzech, w Meksyku i Brazylii. Piastri triumfował w Grand Prix Chin, Bahrajnu, Arabii Saudyjskiej, Miami, Hiszpanii, Belgii i Holandii.

Dorównać im próbował tylko Verstappen, najszybszy w Japonii i Emilii-Romanii, później we Włoszech i Azerbejdżanie, a ostatnio w Las Vegas. Po zwycięstwie w stanie Nevada Holender przyznał, że cieszy się z powrotu do gry.

- Jest ciekawie, wszystko się jeszcze może wydarzyć. Jest sporo punktów do zdobycia, choć wiem także, że rywale są bardzo mocni. Ale nie będę przecież krył, że marzy mi się kolejny tytuł i zrobię wszystko co możliwe, aby go zdobyć - zadeklarował obrońca tytułu.

Losail International Circuit to tor wyścigowy położony niedaleko stolicy Kataru. Zbudowany był w 2004 roku, koszt inwestycji wyniósł 58 milionów dolarów. Jedno okrążenie ma długość 5,380 km. Tor jest otoczony sztuczną trawą, aby kierowcy, którzy wypadają na pobocze, nie nanosili zbyt dużo piachu.

Pierwszy wyścig o GP Kataru rozegrano w 2021 roku. Zwyciężył Brytyjczyk Lewis Hamilton z Mercedesa, drugi był Verstappen, a trzeci Hiszpan Fernando Alonso z Alpine. W 2022 rundy w Katarze nie było z powodu piłkarskich mistrzostw świata. Rok później zwyciężył Verstappen.

Starania państwa z Półwyspu Arabskiego o prawo organizacji GP F1 trwały kilka lat. Dopiero pod koniec 2020, gdy z powodu pandemii koronawirusa odwołano m.in. GP Australii, Katar znalazł się w kalendarzu F1. Umowa z promotorem Liberty Media została podpisana na dziesięć lat, sponsorem tytularnym tegorocznego wyścigu jest lokalna firma telekomunikacyjna Ooredoo.

W poprzedniej edycji triumfował Verstappen, drugi był Monakijczyk Charles Leclerc z Ferrari, a trzeci Piastri. Norris wywalczył dziesiątą lokatę.

W sobotę sprint zaplanowano o godz. 15 czas polskiego, a kwalifikacje do wyścigu o 19. Niedzielne ściganie rozpocznie się o godz. 17.