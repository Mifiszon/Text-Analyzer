Ostatni wyścig Senny. "Wycofaj się, co masz do udowodnienia?"

Przed Grand Prix San Marino w 1994 roku Ayrton Senna miał wielkie obawy. Nie miał ochoty na ściganie po wypadku Rolanda Ratzenbergera, który podczas kwalifikacji zderzył się z betonową ścianą i stracił życie. Brazylijczyk mimo to wsiadł następnego dnia do samochodu i stanął na starcie wyścigu. Wyścigu, na którego metę nie dojechał.

Zawody na Autodromo Enzo e Dino Ferrari były trzecią imprezą sezonu 1994. W najlepszym humorze na tor w pobliżu w niewielkiego miasta Imola przyjechał Michael Schumacher, który wygrał zarówno w Brazylii, jak i w Japonii podczas GP Pacyfiku. Konto Niemca po wyścigu w San Marino powiększyło się o kolejne dziesięć punktów, ale powodów do radości po zwycięstwie nie było.


Tamburello to po włosku po prostu tamburyn – instrument muzyczny – lub rodzaj gry podobnej do tenisa. Dla fanów Formuły 1 to jednak słowo, które kojarzy się z tragicznymi wydarzeniami. Taką nazwę bowiem nosi zakręt numer cztery na torze w Imoli.

Największe zagrożenie dla zawodników stanowiła betonowa ściana, która odgradzała tor od rzeki Santerno. W 1994 roku zawodnicy osiągali w tym miejscu prędkości rzędu nawet 300 kilometrów na godzinę, ale pierwsze poważne wypadki miały miejsce już kilka lat wcześniej.

Podczas treningów w 1987 roku Nelson Piquet właśnie na Tamburello doznał kolizji, która wykluczyła go z późniejszego wyścigu. Chwile grozy przeżył także Gerhard Berger, który dwa lata później musiał uciekać z płonącego bolidu Ferrari.

– Nie pamiętam niczego, co działo się wcześniej. To zabawne jak funkcjonuje mózg, ponieważ w pamięci mam każdy szczegół z wypadku. Starałem się sterować... i nic. Później próbowałem hamować... nadal nic. Pozostało tylko się modlić – wspominał Berger.

– Przez wypadek w Imoli otrząsnąłem się. Uświadomiłem sobie, że mogę wyrządzić sobie krzywdę. Później byłem na pewno innym kierowcą. Nie wolniejszym lub mniej konkurencyjnym, ale po prostu innym – tłumaczył Berger. Austriak zderzył się z betonowym murem już na pierwszym okrążeniu – kilka chwil po starcie.

Odmieniony wewnętrznie Austriak przyjeżdżał do San Marino każdego następnego roku – aż do zakończenia swojej kariery. W 1994 roku ponownie był kierowcą zespołu z Maranello po wcześniejszej przygodzie z McLarenem. Senna był wtedy zawodnikiem Williamsa.

Starałem się sterować... i nic. Później próbowałem hamować... nadal nic. Pozostało tylko się modlić

Zmagania rozpoczęły się od piątkowych kwalifikacji, w czasie których groźnego wypadku doznał Rubens Barrichello – rodak i przyjaciel Senny. Na odcinku Variante Bassa uderzył w ogrodzenie oddzielające tor od kibiców, tracąc przytomność. Dla młodego kierowcy wszystko zakończyło się na złamanym nosie i ręce w gipsie, ale wykluczyło go to z wyścigu. Wylądował w szpitalu, w którym Senna odwiedził go mimo zakazu lekarzy. Wcześniej jednak zdążył wygrać sesję kwalifikacyjną.

Jak później się okazało, to nie był jedyne i najgroźniejsze wydarzenie tego weekendu na torze w Imoli. Podczas sobotnich kwalifikacji Roland Ratzenberger – kierowca Simteka – stracił kontrolę nad swoim bolidem po tym, jak urwała się część przedniego skrzydła. Z prędkością 300 km/h wszedł w zakręt Villeneuve po czym czołowo zderzył się ze ścianą. Austriak został przewieziony do kliniki w Bolonii, ale urazy głowy i kręgosłupa okazały się zbyt poważne. Po siedmiu minutach walki o życie zmarł.


Na tor nie powróciły bolidy Williamsa oraz Bennetonu. Senna chciał jednak znaleźć się na miejscu wypadku, więc z pomocą tzw. samochodu bezpieczeństwa dotarł tam. Kiedy dojechał, poszkodowany był już w karetce.

– Ayrton, wycofaj się z wyścigu. Musisz coś udowadniać? Trzy razy byłeś mistrzem świata – jesteś najszybszy – tłumaczył Sid Watkins, który nadzorował zespół medyczny na torze. Kierowca nie wziął jednak uwag do serca. Przez wiele lat zdarzyło się wiele groźnych sytuacji, kilka poważnych urazów, ale od 1982 roku i Grand Prix Kanady, kiedy zginął Riccardo Paletti, żaden z kierowców nie umarł na torze. Śmierć Ratzenbergera nie mogła jednak przejść bez echa.

Kryzys Senny przypadł na noc z soboty na niedzielę. Właścicielka hotelu Castello w regionie Emilia-Romania – Luisa Tosoni – wspominała co działo się w tamtym czasie. – Ayrton wrócił do swojego pokoju i był już gotowy spać. Nieoczekiwanie zszedł na dół, aby spotkać się z Frankiem [Williamsem] i najprawdopodobniej powiedział mu, że nie chce się ścigać. Z tego, co zauważyłam, był silny tylko wtedy, kiedy wsiadał za "kółko". W innych sytuacjach był niezwykle miły, życzliwy i wrażliwy – stwierdził.

Po rozmowie z Williamsem zadzwonił jeszcze do żony. Wcześniej był zrozpaczony, ale po wymianie zdań z szefem znacznie się uspokoił. – Przyjedź po mnie na lotnisko jutro o ósmej trzydzieści wieczorem. Już nie mogę się doczekać, kiedy się spotkamy – powiedział jej przez telefon. To były ostatnie słowa, jakie Adriane Galisteu usłyszała od męża.


Senna przed niedzielnym wyścigiem wymienił się uwagami z Nikim Laudą na temat przywrócenia do życia GPDA, czyli stowarzyszenia kierowców. Zostało ono rozwiązane 1982 roku, ale po wydarzeniach na Imoli przywrócono je. Bezpieczeństwo kierowców po śmierci Ratzenbergera było priorytetem.

Spotkał się także z Alainem Prostem. Oprócz wymiany uprzejmości chciał, aby Francuz zaangażował się w kwestie bezpieczeństwa, a ten obiecał mu, że sprawa zostanie przedyskutowana podczas GP Monako, które było kolejną rundą sezonu Formuły 1. Słowa dotrzymał, ponieważ 13 maja zawiązano ponownie wcześniej wspomniane GPDA.


Wiele mówiło się także o prędkości samochodu bezpieczeństwa. Senna zgadzał się z Gerhardem Bergerem, który twierdził, że safety car jeździ zbyt wolno, przez co opada temperatura opon, a to może powodować groźne wypadki. Na pierwsze przykłady nie trzeba było długo czekać.