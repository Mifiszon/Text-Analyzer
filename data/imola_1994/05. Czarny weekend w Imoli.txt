Imola 1994 – słońce skąpane w czerni
Weekend wyścigowy na torze Imola sprzed 31 lat trwale odmienił historię Formuły 1. Wtedy GP San Marino 1994 przeszło do historii nie za sprawą wielkiego ścigania, a z powodu tragedii w postaci śmierci dwóch kierowców, co wyznaczyło nowy kierunek rozwoju w zakresie bezpieczeństwa. Z racji tej tragicznej rocznicy prezentujemy specjalny artykuł o tychże wydarzeniach zarówno na torze Imola, jak i poza nim.

Przed weekendem
Michael Schumacher przewodził w stawce F1 po dwóch zwycięstwach w Brazylii oraz Japonii na torze Aida. Tuż za nim uplasował się Rubens Barrichello z Jordana z dorobkiem siedmiu punktów. Dalej – Damon Hill i Gerhard Berger (po sześć punktów) oraz Jean Alesi (cztery). Ayrton Senna nie był w stanie punktować w dwóch ostatnich wyścigach i bardzo chciał zmienić to już podczas zbliżającego się wyścigu o GP San Marino. W końcu, jeżeli jest się trzykrotnym mistrzem, nie można tak łatwo się poddać. Zwłaszcza gdy jest się Senną. 

W stawce na sezon 1994 pojawił się Roland Ratzenberger w nowo powstałym zespole Simtek, który również zaczynał swoją przygodę z królową motorsportu.

Dzień 1 – Barrichello w locie
29 kwietnia, podczas pierwszego piątkowego treningu na torze Imola kibice oraz zespoły byli świadkami nieciekawie wyglądającego zdarzenia. Rubens Barrichello na zakręcie Variante Bassie najechał na krawężnik, co spowodowało, że przy prędkości 225 km/h dosłownie wzbił się w powietrze. Uderzył w bandę z opon podczas lotu i prowadzony przez niego Jordan przekoziołkował, by ostatecznie wylądować do góry kołami. Uderzenie było na tyle ogromne, że przeciążenie wynosiło aż 95G! Dla porównania, podczas przyspieszania kierowcy zazwyczaj doznają przeciążenia 2G, a podczas zakrętów od 4 do 6G.

Natychmiast podjęto akcję ratowniczą i Brazylijczyk został przewieziony do szpitalu Maggiore w Bolonii, gdzie, na szczęście, nie stwierdzono poważnych urazów. Już na następny dzień wrócił na tor, jednakże z uszkodzonym nosem oraz nadgarstkiem siłą rzeczy nie mógł uczestniczyć dalej w rywalizacji.


Potężny wypadek Rubensa na Imoli. Źródło: reddit.com/r/formula1
Sennie udało się wówczas wykręcić najlepszy czas, jednak zaraz po zakończeniu sesji wbrew zakazom udał się do centrum medycznego, aby upewnić się, że z krajanem jest wszystko w porządku. Ranny Barrichello wspominał później to wydarzenie, mówiąc, że pierwsze, co widział, to jego przejętą i załzawioną twarz. Przejął się wypadkiem tak, jakby on sam miał w nim uczestniczyć. Kolega Senny z Williamsa, Damon Hill, był na 7. pozycji. W 2004 roku Brytyjczyk skomentuje te wydarzenia w taki sposób: 

“Wszyscy otrzepaliśmy się i kontynuowaliśmy kwalifikacje, przekonani, że nasze samochody są twarde jak czołgi – mogliśmy zostać porządnie wstrząśnięci, ale nie zranieni”.

Te słowa mogły w pewnym stopniu uspokajać innych kierowców, jednak jak pokazała przyszłość, miały nie mieć żadnego pokrycia.

Dzień 2 – Ponure kwalifikacje
Kierowcy mieli powód do radości, bo koledze z padoku nie stało się nic poważnego, zatem sobotnia sesja na Imoli odbyła się w swoim zwykłym tempie, do czasu, aż nie zostało około 20 minut do końca kwalifikacji. Wtedy to debiutant, Roland Ratzenberger, na zakręcie Acque Minerali uszkodził przednie skrzydło swojego Simteka podczas kontaktu z krawężnikiem. Pomimo tego problemu, Austriak ani myślał zjechać do pit stopu i wymienić skrzydło, co zakończyło się dla niego tragicznie.


Roland Ratzenberger przed wyjazdem na kwalifikacje. Źródło: wikipedia.com
Bolid osiągnął prędkość 306 km/h, na skutek czego skrzydło oderwało się i na zakręcie Villeneuve Ratzenberger kompletnie stracił kontrolę nad bolidem i zaliczył kontakt z betonową ścianą. Doznał uszkodzenia kręgosłupa oraz licznych urazów głowy. Sesja została natychmiast przerwana, a lekarze udali się błyskawicznie na miejsce zdarzenia. Kierowca w krytycznym stanie został zabrany do szpitala Maggiore, tego samego co Barrichello dzień wcześniej.

Ayrton Senna nie chciał i tym razem biernie przyglądać się temu, co się działo. Wbrew zakazom udał się na miejsce wypadku, a później do centrum medycznego. To wydarzenie było bardzo emocjonalne dla trzykrotnego mistrza. Wedle relacji Sida Watkinsa, głównego lekarza, Ayrton załamał się i płakał mu na ramieniu. To właśnie wtedy lekarz po raz pierwszy próbował wpłynąć na niego, by odpuścił sobie wyścig. Według niego był już na tyle utytułowany, że należała mu się przerwa.

Ayrton odrzekł tylko:

“Sid, są pewne rzeczy, nad którymi nie mam kontroli. Nie mogę się wycofać. Muszę jechać dalej”.

Brazylijczyk odmówił wystąpienia w kwalifikacjach, kiedy okazało się, że młody kierowca zmarł na skutek obrażeń odniesionych na torze. Oficjalna informacja została podana o godzinie 14:15. To była pierwsza śmierć po 1982 roku, kiedy to w Kanadzie zmarł Riccardo Paletti. Po niecałych 50 minutach postanowiono wznowić sesję. Poza Senną jeszcze paru kierowców odmówiło powrotu na tor. Ayrton Senna zdołał utrzymać pole position dzięki czasowi uzyskanemu w trakcie piątkowej sesji. Tuż za nim uplasowali się Michael Schumacher w Benettonie oraz Gerhard Berger w Ferrari.

Posobotnie reperkusje
Już następnego dnia zadecydowano o przywróceniu do życia GPDA (Grand Prix Drivers’ Association), czyli Stowarzyszenia kierowców F1. Pierwszymi dyrektorami zostali Ayrton Senna da Silva, Michael Schumacher oraz Gerhard Berger. Samo stowarzyszenie miało na celu forsować zmiany bezpieczeństwa samochodów oraz torów, by jak najbardziej zminimalizować ryzyko obrażeń oraz śmierci zawodników.

