Ayrton Senna czuł, że zginie na tym zakręcie. A mimo to zaryzykował...

Dramat Tomasza Golloba zmusza do refleksji nad granicami ryzyka podejmowanego w sportach motorowych. Zmusza - co trzeba podkreślić - kolejny raz, bo ta sama dyskusja toczyła się np., gdy wypadek miał Robert Kubica. Wiele na to wskazuje, że spór o te granice w rozumieniu technicznym łatwiej tu rozstrzygnąć niż wyznaczyć granice moralne. Czy mamy prawo osądzać ludzi, którzy dla adrenaliny, sławy i pieniędzy stają oko w oko ze śmiercią? Czyż nie na tym polega właśnie istota sportu, że podejmuje się ryzyko? Ciekawie w tym kontekście przedstawia się historia Brazylijczyka Ayrtona Senny. Ten legendarny zawodnik Formuły 1. czuł, że spotka go tragedia na torze. Wiedział nawet kiedy. A mimo to postanowił zasiąść za kierownicą bolidu...


Mijają 23 lata od tragicznej śmierci legendarnego zawodnika Formuły 1, Brazylijczyka Ayrtona Senny, na torze Imola. 1 maja 1994 roku trzykrotny mistrz świata przy zawrotnej prędkości wypadł bolidem z trasy i roztrzaskał się o mur. Teraz okazuje się, że Senna mógł przewidzieć swoją śmierć. Dzień przed wyścigiem dzwonił do ukochanej i płacząc mówił jej, że nie chce startować.

Cudem przed śmiercią zdołał uciec Rubens Barrichello, który już na treningu przed zaplanowanym na 1 maja 1994 roku Grand Prix San Marino miał groźny wypadek. Brazylijczyk z dużym impetem uderzył w barierę z opon, roztrzaskał bolid, ale on sam z wypadku wyszedł jedynie ze złamanym nosem.


Kolejny dramat rozegrał się zaledwie dzień później. Podczas sesji kwalifikacyjnej Austriak Roland Ratzenberger był kolejnym kierowcą, który nie zdołał uniknąć wypadku na Imoli. Lekarze próbowali go uratować, ale bezskutecznie.

Miejsce wypadku tragicznie zmarłego kolegi jak najszybciej chciał zobaczyć najlepszy kierowca świata, trzykrotny mistrz F1, Ayrton Senna. Brazylijczyk zmusił prowadzącego tzw. "safety car" mężczyznę, by ten zabrał go na miejsce. Po obejrzeniu wraku wrócił do alei serwisowej, w której ostro starł się z dyrektorem wyścigu. Najtrudniejsze chwile tego dnia przeżył jednak w hotelu.

Senna zapłakany zadzwonił tam do ukochanej Adriane Galisteu i miał powiedzieć jej, że kolejnego dnia nie chce się ścigać. Wiele wskazuje na to, że przewidywał, jak tragicznie może skończyć się kolejny start na Imoli. Tym razem to on miał być ofiarą tragedii.

Trzykrotny mistrz świata potem wycofał się jednak ze swoich słów i stanął bolidem na linii startu. 1 maja 1994 roku świetnie rozpoczął wyścig i prowadził aż do wypadku, który zakończył nie tylko jego sportową karierę, ale i życie. O godzinie 14.17, przy prędkości przekraczającej 300km/h, wyleciał z trasy na zakręcie Tamburello i z wielkim impetem uderzył w mur okalający tor.

Z Imoli Brazylijczyka przewieziono do szpitala w Bolonii. Tam o 18.40 poinformowano o jego śmierci.Tragedię tę od 23 lat wspominają kibice sportów motorowych na całym świecie.

Poniżej prezentujemy fragment biografii "Wieczny Ayrton Senna" napisanej przez Richarda Williamsa, w którym autor przedstawia okoliczności wypadku i wątpliwości kierowcy dotyczące startu w feralnym wyścigu. Książka 26 kwietnia 2017 ukazała się w Polsce.


„Austriak był 32. ofiarą śmiertelną w powojennej historii wyścigów Grand Prix. Był również pierwszą ofiarą śmiertelną od 12 lat, a konkretnie od 1982 roku, gdy na torze w Montrealu Riccardo Paletti wjechał prosto w tył innego samochodu. Śmierć Ratzenbergera zrobiła wielkie wrażenie na całym pokoleniu kierowców, którzy nigdy wcześniej nie doświadczyli takiej straty (dla porównania, gdy w Formule 1 jeździł Stirling Moss, czyli w latach 1954–1961, podczas weekendów Grand Prix zginęło siedmiu kierowców). Szczególnie poruszony był Senna. Kiedy wstrzymano sesję kwalifikacyjną, zażądał, aby samochód bezpieczeństwa zabrał go na miejsce wypadku. Obejrzał tor i wrak, a potem wrócił do alei serwisowej. Tam otrzymał reprymendę od dyrektora wyścigu Johna Corsmita za wzięcie samochodu bezpieczeństwa bez pozwolenia. Corsmit miał rację, przynajmniej teoretycznie – samochód mógł być potrzebny gdzie indziej. Dla Senny w tym momencie ważne było co innego, więc wywiązała się między nimi długa kłótnia. „Przynajmniej ktoś tutaj przejmuje się bezpieczeństwem” – wykrzyczał pod adresem Corsmita. Ludzie z otoczenia Senny wspominają, że tamtego popołudnia wyglądał jak jeszcze nigdy dotąd – w sumie nic dziwnego, bo nigdy wcześniej nie musiał mierzyć się z konsekwencjami śmierci któregoś z kierowców Formuły 1.”


„Tego wieczora, ze swego pokoju w hotelu Castel San Pietro, oddalonego od dziesięć kilometrów od toru Imola, Senna dwukrotnie dzwonił do Adriane, przed kolacją i po niej. Dzień wcześniej przyleciała z Brazylii do ich domu w Algarve. Podczas pierwszej rozmowy powiedział jej, że nie chce się nazajutrz ścigać. Nigdy wcześniej niczego takiego jej nie powiedział. Płakał.”

„Później, po posiłku w gronie przyjaciół i po rozmowie z Frankiem Williamsem, który zatrzymał się w tym samym hotelu, zadzwonił do Adriane po raz drugi. Tym razem mówił spokojniejszym głosem i był bardziej opanowany. Powiedział, że już wszystko jest w porządku. Miał zamiar wziąć udział w wyścigu. Jego ostatnie słowa wypowiedziane do niej brzmiały: „Przyjedź po mnie na lotnisko jutro o ósmej trzydzieści wieczorem. Już nie mogę się doczekać, kiedy się spotkamy”.”

„Następnego ranka ciągle dało się odczuć, że Senna jest w bardziej melancholijnym nastroju niż zwykle. Najpierw był najszybszy w sesji rozgrzewkowej, a potem nagrywał komentarz do swojego okrążenia dla francuskiej stacji telewizyjnej TF1, w której komentował Prost. Przez radio Senna pozdrowił rywala: „Chciałbym przywitać mojego starego przyjaciela, Alaina Prosta. Przekażcie mu, że wszyscy tu za nim bardzo tęsknimy”. Później obaj kierowcy rozmawiali w padoku. „Brakuje mi ciebie” – powiedział ponownie Senna do rywala, który nie stanowił już dla niego żadnego zagrożenia.”


„Senna i Berger rozmawiali z Nikim Laudą, wówczas specjalnym konsultantem Ferrari, na temat wypadków i poruszonych przez nich problemów. Później, podczas regularnej odprawy kierowców przed wyścigiem, wszyscy wstali, aby uczcić Ratzenbergera minutą ciszy. Na prośbę Senny Berger wspomniał o wątpliwościach co do zasadności stosowania samochodu bezpieczeństwa, który miał wyjeżdżać na tor po wypadkach i hamować stawkę, dopóki tor nie zostanie uprzątnięty. Kierowcy obawiali się, że niewielkie prędkości przełożą się na spadek temperatury opon, a to mogłoby powodować zagrożenie w pierwszych momentach po wznowieniu wyścigu. Senna dodał parę słów od siebie. On, Berger i Schumacher opuścili spotkanie pogrążeni w intensywnej rozmowie.”