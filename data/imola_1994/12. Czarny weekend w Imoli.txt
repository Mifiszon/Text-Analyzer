Bez cienia wątpliwości, Grand Prix San Marino 1994 rozegrane na włoskiej Imoli przeszło do historii sportów motorowych jako najczarniejszy weekend Formuły 1. Poważna kraksa Rubensa Barichello, ranni kibice oraz tragiczne wypadki Rolanda Ratzenbergera i Ayrtona Senny już na zawsze zmieniły oblicze świata wyścigów… Jak do tego doszło? I jakie kontrowersje stoją za rywalizacją na Autodromo Enzo e Dino Ferrari? Wspominamy smutne wydarzenia sprzed niespełna trzydziestu lat.

Każdy kto interesuje się motorsportem zdaje sobie saprawę z tego, jak ryzykowna jest nasza pasja. Tę samą świadomość mają też zawodnicy, którzy mimo niebezpieczeństwa decydują się na zapięcie kasku i zajęcie miejsca za kierownicą. W sformułowaniu, iż „świat wyścigów jest dla szaleńców” kryje się sporo prawdy – wystarczy bowiem niepozorny błąd czy awaria, aby nagłówki gazet informowały czytelnika o kolejnym, tragicznym wypadku… A jednak od dekad rywalizacja na torach wyścigowych rozwija się w iście szaleńczym tempie, urastając niekiedy do rangi nowej religii. Niestety, wiele przełomowych momentów i technologicznych zdobyczy skroplonych było krwią kierowców, których śmierć wymusiła zmiany i modyfikację przepisów. Jedną z takich, najczarniejszy kart w historii, było Grand Prix San Marino 1994.

To właśnie wtedy królowa motorsportu straciła swojego księcia, Ayrtona Sennę. Kilkanaście godzin wcześniej zginął Roland Ratzenberger, reprezentant drużyny Simtek, którego nawet dziś pomija się w oficjalnych relacjach. Nie wiele zabrakło, aby swoje życie stracił 22-letni Rubens Barichello. A w wyniku niecodziennej kraksy na starcie wyścigu ranni zostali także kibice… Co wydarzyło się na przełomie kwietnia i maja 1994 na włoskiej Imoli? Jak zginęli Senna oraz Ratzenberger? I co zmieniło się po „czarnym weekendzie”? Poznajcie historię, która na zawsze zmieniła oblicze F1. Niestety, odbierając życie dwóm pasjonatom sportu.

Grand Prix San Marino rozgrywane w dniach 29.04 – 1.05 było trzecią rundą sezonu 1994. Kampanię otworzył pojedynek na brazylijskim Interlagos (triumf Schumachera), następnie stawka czempionatu przeniosła się do Japonii (kolejna wiktoria podopiecznego Benettona). Fakt, iż to obywatel Niemiec przewodził w tabeli Mistrzostw Świata wprawiał kibiców w nie lada zakłopotanie… Wydawało się bowiem, że murowanym faworytem do czwartej korony będzie Ayrton Senna. Brazylijczyk przeszedł w końcu do zespołu Williamsa – będącej wtedy bezsprzecznie najmocniejszą siłą w padoku, dysponującą genialnymi silnikami od Renault. Niestety, potencjał brytyjskiego konstruktora stępiły najnowsze regulacje techniczne FIA, według których zakazano stosowania kontroli trakcji, ABSu oraz aktywnego zawieszenia.

Mimo znacznie zmniejszonego potencjału, Senna za kierownicą FW16 był gwarancją tego, że Williams zostaje w grze o kolejne laury. Sezon zaczął się jednak dość pechowo. Senna nie popisał się przed własną publicznością – stracił pozycję lidera podczas tankowania, a rzucając się w pogoń za Schumacherem rozbił maszynę. Pojedynek w Okayamie skończył się chwilę po starcie – w wyniku karambolu Ayrton odpadł z gry na pierwszym okrążeniu.

Złap mnie, jeśli potrafisz
Oczywiste stało się więc to, że Williams i Senna muszą pokonać swoich rywali na Imoli. Kiepską atmosferę podsycały medialne utarczki i… wzajemne oskarżenia. Ferrari już od samego początku wzbudzało podejrzenia sędziów i konkurencyjnych zespołów. Williams ostrzegał, że pomimo surowego zakazu FIA Benetton korzysta z kontroli trakcji. Własne śledztwo prowadził nawet sam Senna, który po kraksie w Japonii stanął za barierką, aby bacznie obserwować swoich rywali. Brytyjscy inżynierowie nie mogli także pogodzić się z wynikami Grand Prix Brazylii. B194 zyskiwały około trzy sekundy na samym tankowaniu. Pojawiła się teoria mówiąca o tym, że Benetton przeprojektował swoje urządzenia, dzięki czemu wtłaczał paliwo w nieprzepisowy sposób. Tej winy nie udało się jednak udowodnić.

W Williamsie nie mogli doczekać się trzeciej rundy. Wygrana na torze z frazą „Ferrari” w nazwie oraz możliwość utarcia nosa „nieuczciwym” oponentom były kuszącą propozycją. Nikt nie spodziewał się jednak tego, iż potyczka na torze prędko zejdzie na dalszy plan…

Najpierw Barichello
Cała kampania 1994 naznaczona był pewną ponurą aurą, a mniejsze lub większe wypadki zdarzały się nader często. Dochodziło do nich nawet przed oficjalnym startem sezonu. Fin Jarvilehto uszkodził kręgi podczas testów na Silverstone, Jean Alesi złamał kark w trakcie „objeżdżania” maszyny na włoskim Mugello. Batalia na Imoli rozpoczęła się od podobnego akcentu… W trakcie sesji kwalifikacyjnej Rubens Barichello najechał na krawężnik. Pojazd wystrzelił w górę, przecinając powietrze niczym myśliwiec… Brazylijczyk uderzył w bandę przy prędkości ponad 220 km/h oraz przeciążeniach osiągających wartość przeszło 100 G. Fakt iż Barichello przeżył ową kraksę nazwać można prawdziwym cudem. Mało tego, choć Brazylijczyk trafił do szpitala, wrócił na tor już… następnego dnia. Poza licznymi siniakami Rubens miał złamany nos oraz rękę, co skutecznie wykluczyło go z dalszej walki o punkty.

Co ciekawe, Senna mocno przeżył wypadek swojego krajana… Według relacji Rubensa, to właśnie Ayrton czuwał przy jego łóżku kiedy ten odzyskał przytomność. Trzykrotny mistrz świata miał opuścić Autodromo Enzo e Dino Ferrari skacząc przez ogrodzenie. Podopieczny Williamsa udał się do Bolonii, aby możliwie jak najprędzej odwiedzić przyjaciela w szpitalu. Naturalnie zrobił to mimo zakazu, wymykając się sędziom, obsłudze i współpracownikom. Udało mu się też przekonać personel kliniki, by ten pozwolił mu na odwiedzenie pacjenta.
