SENNA
O ile wypadek Barrichello był ostrzeżeniem, o tyle śmierć Ratzenbergera jasno pokazała, że złudna bańka bezpieczeństwa Formuły 1 właśnie pękła z ogromnym hukiem. Mimo to weekend kontynuowano i to już po około 50 minutach od zdarzenia, co dziś zdaje się być niemal niemożliwe. Kilka zespołów, w tym Williams i Benneton, nie wróciło już na tor w sobotę.

W niedzielę cały padok był w żałobie. Ayrton Senna zdawał się w ogóle sobie z tym nie radzić. Sid Watkins opowiadał później, że Brazylijczyk płakał mu na ramieniu po wypadku Ratzenbergera i lekarz F1 zasugerował mu nawet rezygnację z wyścigu. Senna stwierdził jednak, że nie ma innego wyjścia i wystartuje. Mimo to był w bardzo złym stanie psychicznym, a jedna z historii mówi nawet o tym, że w trakcie weekendu został znaleziony na podłodze pokoju hotelowego w pełnej rozpaczy. Był też na miejscu wypadku Ratzenbergera, by zobaczyć na własne oczy, co się tam wydarzyło.

Poranek spędził na dogadywaniu zmian w związku kierowców, wraz z Schumacherem i Gerhardem Bergerem. W trakcie okrążenia rozgrzewkowego, nagrywanego dla jednej z francuskich stacji, Senna bardzo ciepło pozdrawiał siedzącego w studiu Alaina Prosta, z którym przecież przez długi czas pozostawał w bardzo chłodnych relacjach po ich rywalizacji na torze. Brazylijczyk tego poranka był jednak całkowicie innym człowiekiem.

Im bliżej wyścigu, tym większa ekscytacja pojawiała się na torze. Nad tym weekendem ciążyło jednak fatum. Jadący Bennetonem JJ Lehto nie zdołał ruszyć swojego samochodu z pola startu, a jadący z końca stawki Pedro Lamy wjechał w niego, widząc jego bolid dopiero w ostatniej chwili.


Kierowcom nic się nie stało, ale od impetu uderzenia części z ich samochodów wzniosły się wysoko w powietrze i przeleciały przez ogrodzenie, raniąc policjanta i ośmioro kibiców. Na torze od razu pojawił się safety car, który jednak zdawał się jechać na tyle wolno, że kierowcy mieli bardzo duży problem z dogrzaniem opon. Senna, jadący jako pierwszy, podjechał w pewnym momencie do samochodu bezpieczeństwa, dając sygnał, że pasowałoby przyspieszyć tempo. Był to zresztą temat dyskusji w padoku w trakcie tego weekendu, bowiem zawodnicy uważali, że samochód prowadzący należy przyspieszyć bądź usunąć ze względów bezpieczeństwa.

Po restarcie Senna prowadził przed Schumacherem, który coraz bardziej się do niego zbliżał. Kiedy wydawało się, że wszystko wraca do normalnego ścigania, Senna wypadł z Tamburello i bardzo mocno uderzył w tę samą betonową ścianę, na której bliskość tak często narzekano.

W pierwszej chwili sytuacja nie wyglądała aż tak poważnie, jak się potem okazało. Uderzenie było mocne, jednak był to wypadek, który i w tamtych czasach nie musiał być aż tak tragiczny w skutkach. Wypadki Barrichello czy nawet Lehto i Lamy’ego zdawały się wydawać nawet gorsze, a w tym drugim przypadku obaj kierowcy od razu wyszli ze swoich bolidów. Komentatorzy nie skupiali się z początku na zdrowiu Senny, a na tym, że po raz trzeci w tym sezonie nie ukończy wyścigu. W padoku nie wszyscy nawet patrzyli na akcję ratunkową. Zespół Larrousse pracował nad samochodem Erika Comasa i wypuścił go z powrotem na tor. Comas, nieświadomy niczego, o mało nie wjechał w stewardów i ratowników. Ostatecznie zatrzymał się i wysiadł, próbując jakkolwiek pomóc. Senna zrobił dokładnie to samo po jego wypadku na torze Spa dwa lata wcześniej.

Na miejscu był też Angelo Orsi, fotograf i przyjaciel Senny, który jako jedyny robił zdjęcia chwilę po uderzeniu. Według opowieści osób będących na miejscu, u Orsiego zadziałał instynkt. Robił zdjęcia nie widząc dokładnie, co się dzieje. Dopiero potem zauważył, że jest w posiadaniu jedynych na świecie zdjęć umierającego Senny. Nie tylko samochodu, ale i nieprzytomnego kierowcy bez kasku, co było ponoć obrazem co najmniej drastycznym. Przez lata Orsiemu oferowano setki tysięcy dolarów za udostępnienie zdjęć, jednak do dzisiejszego dnia widział je tylko Orsi i rodzina Senny, która poprosiła, by nigdy nigdzie ich nie upubliczniać. Te najbardziej drastyczne miały nawet zostać zniszczone.

Helikopter zabrał Brazylijczyka do szpitala, a wyścig… trwał dalej. W tym momencie mało kto wiedział, co się wydarzyło. Jedne plotki mówiły o natychmiastowej śmierci, inne o zaledwie złamanym palcu. Oficjalna wersja była taka, że Senna jest nieprzytomny, ale nic więcej, dlatego wyścig zrestartowano, choć bez Comasa, który będąc blisko wypadku całkowicie się załamał.

Zawody straciły jakiekolwiek emocje. Komentatorzy zdawali się być kompletnie niezainteresowani wydarzeniami na torze, bo uwaga wszystkich była gdzie indziej. Gerhard Berger, który prowadził, był wręcz zadowolony, że przez problemy z zawieszeniem musiał zakończyć wyścig przed czasem. A na 48. okrążeniu doszło do wypadku przy pitstopie Michele Alboreto. Opona odpadła od jego samochodu i raniła dwóch mechaników Lotusa i dwóch z Ferrari.

Po wyścigu, wygranym przez Schumachera, Niemiec miał powiedzieć, że nigdy więcej nie pojedzie w żadnych zawodach. Tymczasem stewardzi wyciągnęli z rozbitego bolidu Senny austriacką flagę. Brazylijczyk chciał po zwycięstwie w wyścigu oddać hołd Ratzenbergerowi…
