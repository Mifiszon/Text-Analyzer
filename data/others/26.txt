Alicante (hiszp. wym. [a.liˈkan.te]), Alacant (walenc. wym. [a.laˈkant]) – miasto we wschodniej Hiszpanii, w regionie Walencja, stolica prowincji Alicante. Kąpielisko na Costa Blanca, położone u stóp skalistego wzniesienia, na którym wznosi się Castillo de Santa Bárbara.

Na głównym placu corocznie od 2019 roku w Alicante stoi największa na świecie szopka bożonarodzeniowa z gigantycznymi figurami Świętej Rodziny. Składa się ona z mierzącej ponad 17 metrów wysokości postaci św. Józefa, Maryi o wysokości 10,5 metra oraz Dzieciątka Jezus mierzącego ponad 3 metry. Do szopki dołączono postacie Trzech Króli: ponad 16-metrowego Baltazara, prawie 16-metrowego Kacpra i 11-metrowego Melchiora. Monumentalną stajenkę uzupełnia sześć figur aniołów, mierzących od 8 do 9 metrów, rozmieszczonych na głównych ulicach i placach miasta. Powierzchnia, którą zajmuje cała konstrukcja – ponad 180 tys. metrów kwadratowych – należy do największych zarejestrowanych dotychczas w przypadku szopek bożonarodzeniowych. Figury wykonał z tworzyw sztucznych i żelaza artysta Jose Manuel Garcia Esquiva. Koszt tego dzieła wyniósł prawie 150 tys. dolarów. Szopka została wpisana do Księgi Rekordów Guinessa w 2019 roku i od tamtego czasu nikt nie pobił tego rekordu. Od czterech lat jest jedną z największych atrakcji świątecznych Alicante, a w 2023 roku stanowi część turystycznego "szlaku bożonarodzeniowego" pod hasłem: "Alicante, Twoje najlepsze Boże Narodzenie". Wiceburmistrz miasta Manuel Villar podkreślił podczas otwarcia szopki, że władze miasta stawiają na "tradycję i oryginalność"[3].

Historia
Region Alicante był zamieszkany od ok. 5000–3000 p.n.e.[4] Około 1000 p.n.e. wschodnie wybrzeże Hiszpanii zaczęli odwiedzać Grecy i Fenicjanie w celach handlowych.

Około 600 p.n.e. o tereny te spór toczyły Kartagina i Rzym[4]. Alicante może być Acra Leuce (pol. „Biały Szczyt”) miastem fortecznym założonym przez Hamilkara Barkasa, ojca Hannibala[4][5]. W 201 p.n.e. miasto zajęli Rzymianie, nazywając je Lucentum[6]. Około 500 roku po upadku Rzymu – miasto zajęli Goci[4].

W latach 718–1249 pod panowaniem Maurów jako Al-Akant[6]. W 1265 zdobyte przez Królestwo Aragonii. W 1304 roku na mocy orzeczenia arbitralnego z Torrelles zostało przez Kastylię przekazane Królestwu Walencji, wchodzącemu w skład Korony Aragonii (zob. Królestwo Aragonii). Zdobyte przez Francuzów w 1709 i w 1873 przez federalistów[6].

Geografia
Alicante położone jest na wschodnim wybrzeżu Hiszpanii Morza Śródziemnego nad zatoką Alicante. Nad miastem góruje wzniesienie Benacantil (220 m n.p.m.)[6].

Stolica prowincji Alicante należącej do Wspólnoty Walenckiej.