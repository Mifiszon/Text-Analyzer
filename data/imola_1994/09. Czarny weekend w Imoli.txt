Tragiczny wyścig główny
Już na starcie doszło do pierwszych problemów. W Benettonie B194 JJ Lehto, znajdującym się na 5. pozycji startowej zgasł silnik. Większości kierowców udało się go ominąć, ale startujący z 22. pozycji Portugalczyk Pedro Lamy z prędkością 200 km/h uderzył w tył bolidu Fina. Odłamki z bolidów poleciały na wszystkie strony, a urwane koło z Lotusa portugalskiego kierowcy wpadło na trybuny, raniąc dziewięciu kibiców. Kierowcy na szczęście wyszli z wypadku bez szwanku.

W dzisiejszych czasach taki wypadek wiązałby się z wywieszeniem czerwonej flagi, oznaczającej przerwanie wyścigu. Wtedy jednak na tor wjechał samochód bezpieczeństwa, który i tak wtedy był dość dużą nowinką – pojawił się na torze dopiero w poprzednim sezonie.

Jednakże Opel Vectra Turbo, który był do tego wykorzystywany, w ogóle nie nadawał się do tej funkcji. Przez cztery okrążenia cała stawka ciągnęła za nim bardzo powoli. Senna, jadący na pierwszym miejscu próbował wręcz ,,poganiać” samochód bezpieczeństwa. Znajdujący się za Brazylijczykiem Schumacher ciągle wężykował, próbując utrzymać odpowiednią temperaturę opon.

Gdy pod koniec piątego okrążenia samochód bezpieczeństwa zjechał do alei serwisowej, wyścig został wznowiony. Ayrton już na 6. okrążeniu wykręcił najszybszy czas, ale Niemiec za kierownicą Benettona nadal deptał mu po piętach. Podczas 7 okrążenia, podczas dojazdu do zakrętu Tamburello, Senna zaczął przy prędkości 310 km/h zjeżdżać z linii wyścigowej. Następnie Williams Brazylijczyka wypadł z zakrętu i uderzył w betonową ścianę. Prawe przednie koło oderwało się od bolidu, a złamany drążek zawieszenia przebił kask kierowcy.

Początkowo marshalle wywiesili żółte flagi. Gdy Senna jednak nie wychodził z bolidu, zmieniono je na czerwone, co oznaczało przerwanie wyścigu. Zespół medyczny z Sidem Watkinsem na czele zjawił się błyskawicznie. Brazylijczyk doznał ogromnych obrażeń głowy i mózgu, stracił dwa litry krwi. Szybko zapadła decyzja o transporcie ciężko rannego Senny do szpitala w Bolonii.

Wyścig wznowiono nieco ponad pół godziny od wypadku Brazylijczyka. Choć już niektórzy wiedzieli o stanie Ayrtona Senny, żadne informacje nie trafiały ani do padoku, ani do widzów przed telewizorami. Schumacher w Benettonie prowadził do 12. okrążenia, gdy wyprzedził go Gerhard Berger w Ferrari. Nie utrzymał prowadzenia jednak na długo, awaria wykluczyła go z wyścigu już 6 kółek później.

Liderem na pewien czas został Fin Mika Häkkinen za kierownicą bolidu McLarena.  Jednakże po pewnym czasie, przyszły dwukrotny mistrz świata spadł na najniższy szczebel podium. Prowadzenie odzyskał Schumacher, a na drugie miejsce wskoczył Nicola Larini z Ferrari.

Nicola Larini zmierzający w Ferrari 412T po drugie miejsce w wyścigu na Imoli. Źródło: PICRYL (domena publiczna)
Nie obyło się jednak bez niebezpiecznych sytuacji. Podczas gdy pitstop miał Michele Alboreto, koło w jego bolidzie Minardi zostało źle dokręcone. Gdy Włoch ruszał ze stanowiska, koło odpadło, raniąc dwóch mechaników. Finalnie podium w składzie Schumacher – Larini – Häkkinen  utrzymało się do końca wyścigu.

Z 25 startujących kierowców, metę przekroczyło tylko 13. Na podium zabrakło szampana i tradycyjnej celebracji. W końcu, po dwóch godzinach od zakończenia wyścigu, do mediów i na tor dotarła najgorsza możliwa informacja – trzykrotny mistrz świata, Ayrton Senna, zmarł.

Następstwa 14. Grand Prix San Marino
Tragiczny weekend wyścigowy na Autodromo Enzo e Dino Ferrari był szokujący dla wielu osób. W kibicach i w opinii publicznej zanikło złudne poczucie bezpieczeństwa, jakie zdołało narosnąć przez poprzednie lata. Drastyczne sceny, które fani ujrzeli na torze i przed telewizorami, były wręcz zobowiązaniem dla FIA do podjęcia działań, aby zapobiec podobnym zdarzeniom w przyszłości.

Już w dwa dni po zakońćzeniu feralnego Grand Prix, FIA zwołała spotkanie dotyczące wydarzeń, do jakich doszło na Imoli. Niedługo później, przyjęto także pakiety zmian, mające obowiązywać już od kolejnej rundy w Monako. Zmieniono również przepisy, które miały obowiązywać od nowego sezonu. Właśnie przez wydarzenia z feralnego Grand Prix San Marino, do Formuły 1 zawitał po kilku latach system HANS, chroniący kark i głowę kierowcy, czy też obowiązujące do dzisiaj ograniczenia dotyczące prędkości i personelu w alei serwisowej.

Śmierć Senny wywołała ogromne poruszenie, zarówno w jego ojczyźnie, Brazylii, jak i na całym świecie. Tamtejszy rząd ogłosił trzydniową żałobę. Po niedzielnej kraksie w bolidzie Senny znaleziono zakrwawioną austriacką flagę. Kierowca Williamsa chciał najprawdopodobniej po zakończonym wyścigu oddać hołd zmarłemu dzień wcześniej Rolandowi.

Same okoliczności śmierci Ayrtona Senny spowite są mgłą kontrowersji. Dzisiaj wiemy, że nie przyczynił się do tego wolno jadący safety car. W śledztwie włoskiej prokuratury ustalono, że najprawdopodobniejszą przyczyną wypadku, było pęknięcie kolumny kierowniczej. Miała być ona przed wyścigiem zmodyfikowana na prośbę kierowcy, jednakże niezgodnie ze sztuką.

Wszystkich sześciu oskarżonych uniewinniono w grudniu 1997 roku. Po kilku procesach, w 2007 roku, włoski wymiar sprawiedliwości uznał winnym głównego inżyniera zespołu Williams, Patricka Heada. Według włoskiego prawa, wyrok nic jednak nie wnosił – sprawa bowiem była już przedawniona.

Wydarzenia na Imoli doprowadziły także do reaktywacji Grand Prix Driver’s Association, zajmującego się poruszaniem kwestii bezpieczeństwa w Formule 1. W kolejnym wyścigu sezonu, w Monako, na pierwszych pustych dwóch polach startowych, namalowano flagi Brazylii i Austrii, dla uhonorowania zmarłych tragicznie kierowców. Z tego samego powodu, zespoły Williams i Simtek, wystawiły tylko po jednym samochodzie.

Do dużych zmian doszło także na torze Imola. Został on znacząco przebudowany. Między innymi szybki zakręt Tamburello zmieniono w znacznie wolniejszą i bezpieczniejszą szykanę