Prokurator ustosunkował się też do koncepcji forsowanej przez "Sunday Times": "Chcę wyraźnie powiedzieć, że nie przykładam żadnego znaczenia, z punktu widzenia przyczyn wypadku, do małego, niebieskiego przedmiotu, leżącego na torze przed Tamburello. Dochodzenie ekspertów wykazało, że Sennie nie można przypisać ŻADNEJ WINY. Nie brał narkotyków, nie popełnił błędu w pilotażu, ani nie zemdlał - w przeciwieństwie do rewelacji ujawnianych w prasie brytyjskiej."

Pozwolę sobie też zacytować Pierluigi Martiniego, byłego kierowcę Formuły 1, który wielokrotnie startował w GP San Marino, także w 1994 roku. Jego zeznanie stanowi idealne podsumowanie wersji forsowanej przez oskarżenie (w zakresie awarii sterowania, nie zaś defektu toru), wersji, która została ostatecznie zaaprobowana przez sąd i uznana za prawdziwą. "Taki kierowca, jakim był Ayrton Senna, nie zjeżdża z toru w tym miejscu, jeżeli nie ma kłopotów technicznych. [...] Zakręt ten pokonuje się z prędkością przewyższającą 300 km/h, a na środku toru jest niewielkie wgłębienie, które lekko zakłóca jazdę bolidów. Jednakże 'efekt wybojów' jest całkowicie normalny i powszechny - występuje na każdym torze wyścigowym na całym świecie.
Dwa tygodnie przed GP San Marino byłem wraz z Senną i innymi na torze Imola. Zauważyliśmy mały wybój przy Tamburello [istnieje amatorski film, przedstawiający Sennę, dwa tygodnie przed tragicznym wypadkiem, wyraźnie wskazującego ręką miejsce swojej przyszłej śmierci, jako miejsce potencjalnego zagrożenia - doprawdy, przejmujące! - A.J.]. Obsługa toru świetnie się spisała i wygładziła asfalt w tym miejscu, co było jedyną rzeczą, jaką mogli wówczas zrobić. Podwozia bolidów nadal dotykały w tym miejscu podłoża i ich jazda była zakłócana, ale wystarczało utrzymywać kierunek, by bez kłopotu pokonać łuk.
Trzy tygodnie przed Imolą, podczas GP Pacyfiku w Japonii, rozmawiałem z Ayrtonem, który narzekał na swój samochód. Mówił, że zachowuje się on bardzio nerwowo, a jego kokpit jest zbyt wąski. A Tamburello mógł sprawiać problemy tylko samochodowi, który miał problemy. Ludzie z Imoli zrobili wszystko, co mogli, by dać nam, kierowcom, to, o co prosiliśmy. Nie mogę więc powiedzieć, że to właśnie wybój przy Tamburello spowodował, że Williams wypadł z trasy. Zawsze była tylko jedna linia przez ten łuk i zawsze wszyscy przejeżdżaliśmy przez wybój."

Inaczej twierdzili przesłuchiwani przed sądem inżynierowie Williamsa, Giorgio Stirano i Diego Milen. Według nich (a także oficjalnego stanowiska Williamsa), Senna miał kłopot z nadsterownością po tym, jak uderzył w wybój (podobnie, jak pamiętamy, twierdził Michael Schumacher). Wybój ten, według nich, znajdował się tylko kilka metrów od miejsca, w którym, zdaniem oskarżenia, samochód Ayrtona zaczął schodzić z prawidłowej linii. Inżynierowie utrzymywali, że wskutek nadsterowniości, nos auta skierował się ku wewnętrznej, na co kierowca zareagował kontrą kierownicy w prawo. Korekta jednak okazała się zbyt duża i auto, przejechawszy przez kolejny wybój, wpadło w poślizg i zostało obrócone w prawą stronę, o 9° od idealnej linii. W tym momencie Senna, ich zdaniem, zdecydował się utrzymywać nową linię i hamować najmocniej, jak mógł. Do takich wniosków doprowadziły ich dane telemetryczne i materiały video. Dowodem zaś na to, że drążek kierowniczy nie pękł przed wypadkiem, a dopiero w jego następstwie, miały być "liczne symulacje" przeprowadzone w fabryce. Jednak Frank Williams, bezpośrednio zapytany, przyznał, że po tragedii zmieniono kolumny kierownicze w samochodzie Hilla i w zapasowym.
Na koniec Stirano i Milen stwierdzili, że "winy" za śmierć Senny nie ponosi ani tor, ani sam kierowca; był to, po prostu, zwykły problem, który przeznaczenie zmieniło w tragiczny wypadek.
Zeznania te pozostawały w bezpośredniej sprzeczności z tym, co powiedzieli Forghieri, Lorenzini i Carletti (eksperci), zdaniem których, drążek kierowniczy Senny był już w 60-70% złamany, a po prostu przestał reagować w momencie, kiedy auto najechało na drugi wybój. Jeszcze raz z całą mocą podkreślam, że to właśnie ta wersja została uznana za prawdziwą.


Reasumując, Ayrton Senna nie był w stanie sterować pędzącym Williamsem z powodu zwisającej, bezużytecznej kierownicy i nie mógł efektywnie hamować z powodu właściwości toru, który działał na auto niczym katapulta. Pozostawiło go to bezradnym, mimo wielkich umiejętności i ogromnego talentu. Znalazł się w sytuacji bez wyjścia i przypłacił życiem ludzkie niedbalstwo oraz brak wyobraźni. Sąd uznał wersję forsowaną przez oskarżenie, ale nikogo nie ukarał, nie dopatrując się w postępowaniu podsądnych znamion nieumyślnego spowodowania śmierci. Apelacja została oddalona z powodu braku nowych dowodów (zezwala na to art. 530 § 2 włoskiego Kodeksu Karnego). Nowe dowody nie mogły jednak wypłynąć - wszak czarna skrzynka została zniszczona podczas wypadku (w toku procesu przed I instancją wyszły na jaw okoliczności każące mieć co do tego poważne wątpliwości), a taśma z nagraniem z kamery umieszczonej na bolidzie nie zawierała ostatnich 0,9 sekundy (z czym również wiążą się przerażające podejrzenia).