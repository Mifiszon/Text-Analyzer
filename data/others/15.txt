Studencki Festiwal Informatyczny (SFI) – konferencja informatyczna organizowana corocznie przez studentów czterech krakowskich szkół wyższych (AGH, PK, UEK, UJ). Wydarzenie odbywa się wiosną w Krakowie i zrzesza specjalistów, entuzjastów oraz firmy z branży informatycznej. Jego celem jest popularyzacja zagadnień związanych z tworzeniem gier i aplikacji, systemami operacyjnymi, bezpieczeństwem IT, testowaniem oraz ogólnymi aspektami wytwarzania oprogramowania takimi jak np. projektowanie, stosowane metodyki itp.

O Festiwalu
Pierwsza edycja Festiwalu odbyła się w dniach 25–26 lutego 2005 z inicjatywy studenta Politechniki Krakowskiej – Jana Szumca. Według szacunków organizatorów w wydarzeniu wzięło udział ok. 300 osób.

Począwszy od drugiej edycji, do grona prelegentów dołączali także zagraniczni mówcy. Pierwszym z nich był Andrew S. Tanenbaum. W 2006 zapoczątkowano 3-dniową formę Festiwalu (czwartek-sobota).

W trakcie 7. edycji odbyła się pierwsza w historii wydarzenia prelekcja w formie wideokonferencji poprowadzona przez Stephena Wolframa.

Każdego dnia festiwalu uczestnicy mogą wybierać spośród dwóch ścieżek wykładowych oraz dwóch-trzech ścieżek warsztatowych.

Ze SFI związana jest także seria jednodniowych, popołudniowych wykładów znana pod nazwą mikroSFI[1].

Przez lata popularność SFI znacznie wzrosła – podczas 13. edycji odnotowano około 6000 odsłuchań. Organizatorzy przekonują, iż jest to największa studencka konferencja IT w Polsce.

Organizatorzy
Od samego początku festiwal organizują wspólnie koła naukowe z czterech krakowskich szkół wyższych: Koło Naukowe BIT[2] z AGH, Koło Naukowe Informatyki UEK, Koło Naukowe Informatyków[3] PK, Koło Studentów Informatyki[4] UJ oraz Koło Naukowe „Epicentrum” UJ[5]. Studentów wspiera także Fundacja Studentów i Absolwentów Akademii Górniczo-Hutniczej w Krakowie ACADEMICA[6].

Festiwal jest organizowany non-profit, a wstęp jest bezpłatny dla wszystkich uczestników[7].

Prelegenci
Każdego roku Festiwal gości wielu specjalistów z branży IT, pośród których można spotkać m.in. twórców języków programowania, autorów książek i podręczników, autorów powszechnie stosowanego oprogramowania komputerowego, a także specjalistów pracujących na co dzień w firmach i instytucjach publicznych. Z roku na rok zwiększa się liczba zagranicznych prelegentów, którzy występują podczas SFI.

Wybrani prelegenci z dotychczasowych edycji:

polscy
Jakub Mrugalski
Jakub Pilimon
Jarosław Duda
Jarosław Pałka
Jerzy Grębosz
Paweł Sasko
Paweł Tkaczyk
Piotr Konieczny
Szymon Paluch
Dominika Zając
Andrzej Koziński
zagraniczni
Andrew S. Tanenbaum
Bram Moolenaar
Bruce Lawson
Joe Armstrong
Kevin Warwick
Larry Wall
Philip Wadler
Richard Stallman
Thomas H. Cormen

W ramach SFI organizowane są także krótkie, ok. 20-minutowe wykłady, do poprowadzenia których może zgłosić się każdy, kto chciałby spróbować swoich sił w roli prelegenta i zaistnieć w świecie IT.

Podcast
Z powodu globalnej pandemii, 16. edycja Festiwalu planowana na marzec 2020 została przeniesiona. Aby dać swoim uczestnikom namiastkę SFI i możliwość wirtualnego spotkania się z Prelegentami, Organizatorzy wydarzenia podjęli decyzję o stworzeniu własnego podcastu. W pierwszych odcinkach wystąpili: Thiago Klafke, Maciej Korsan, Jakub 'unknow' Mrugalski oraz Kenneth F. Harris. Tak jak i całe SFI, podcast dostępny jest bezpłatnie dla wszystkich tych którzy są zainteresowani zdobyciem wiedzy i poznaniem ciekawych osobistości z branży IT.

SeekFindInput
Od 9. edycji w ramach Festiwalu organizowany jest także konkurs o nazwie SeekFindInput będący formą grywalizacji dla uczestników. Punkty można zdobywać za udział w wykładach i warsztatach, interakcje z firmami wspierającymi SFI, a także odnajdywać dodatkowe punkty na terenie Festiwalu czy w mediach społecznościowych. Przewidziane są także punkty za specjalne osiągnięcia. Osoby z największą ilością punktów na koniec poszczególnych dni, a także na zakończenie festiwalu otrzymują cenne nagrody.