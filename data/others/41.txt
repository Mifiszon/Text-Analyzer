Zakup 30 nowych dwukierunkowych Twistów 3.0 z PESA sprawi, że MPK Kraków wycofa z użytku ostatnie tramwaje w pełni wysokopodłogowe - 105Na oraz E1 + C3. Nastąpi to w pierwszym kwartale 2029 roku. Obecnie MPK używa jeszcze łącznie 28 składów złożonych z tych tramwajów.

MPK Kraków podpisało niedawno trzy umowy ramowe na dostawę do łącznie 90 fabrycznie nowych tramwajów w trzech wersjach - 32-metrowej jedno- jak i dwukierunkowej oraz 43-metrowych. MPK może zamówić do 30 wozów każdego z typów. Przewoźnik podpisał też już pierwszą umowę wykonawczą - dotyczącą dostawy 30 wozów dwukierunkowych o długości ok. 33 metrów. Wszystkie wagony, z nowej platformy Twist 3.0, ma dostarczyć PESA Bydgoszcz.

Zakupy i wprowadzenie do eksploatacji nowych tramwajów (co ma mieć miejsce od początku 2028 do początku 2029 roku) sprawią, że MPK będzie mogło wycofać z użycia obecnie używane wagony - tak się składa, że będą to już ostatnie tramwaje w pełni wysokopodłogowe, a więc wozy z rodziny 105Na oraz “wiedeńczyki” - zestawy E1 +C3.

– Dzięki zakup nowych, dwukierunkowych tramwajów z PES-y wycofamy z użytku wszystkie wagony, które są bez niskiej podłogi oraz bez klimatyzacji, czyli wagony 105Na oraz E1 i c3. Jest to zgodne z zapowiedziami Prezydenta Krakowa. Nowe tramwaje dwukierunkowe będą wykorzystane na nowych odcinkach sieci – m.in. na planowanej do budowy trasie na Azory.  Tu od razu chcę zaznaczyć, że jeżeli pod koniec 2025 roku dojdzie do zakupu najdłuższych, 43-metrowych tramwajów, to bez problemu będziemy mieli nawet drobną nadwyżkę operacyjną w zakresie tramwajów o takiej długości. Liczyliśmy tak wstępnie, że gdybyśmy kupili wymagane minimum 15 sztuk tych 43-metrowych wagonów, to zaspokajamy wszystkie nasze potrzeby na tych liniach, gdzie dzisiaj kursują najdłuższe składy. Przy zakupie 20 sztuk posiadalibyśmy nawet drobny nadmiar tego typu tramwajów. Dlatego na chwilę obecną Kraków nie będzie potrzebował od razu kupić 30 sztuk 43-metrowych tramwajów. Co nie znaczy, że docelowo nie chcemy tyle właśnie ich kupić – mówi nam Rafał Świerczyński, prezes MPK Kraków.

Oznacza to, że jeśli dostawy nowych tramwajów zostaną zrealizowane w terminie, to Kraków pożegna ostatnie w pełni wysokopodłogowe tramwaje w pierwszym kwartale 2029 roku.

– Jeżeli dostawy zostaną zrealizowane w terminie, to w pierwszym kwartale 2029 roku zorganizujemy uroczyste pożegnanie ostatniego wysokopogodowego tramwaju w Krakowie. Czy to będzie wagon 105Na, czy skład E1 z C3, to się jeszcze okaże – wskazuje Świerczyński, odpowiadają też na pytanie o to, do kiedy dokładnie spółka będą użytkowała wagony 105Na, a więc popularne “stopiątki”, które coraz szybciej zaczynają znikać z ulic kolejnych polskich miast - po Gdańsku do ich wycofania zbliża się też Poznań.

Jak mówi nam rzecznik prasowy MPK Kraków, Marek Gancarczyk, MPK na chwilę obecną użytkuje jeszcze 28 składów złożonych z tramwajów w pełni wysokopodłogowych. Składa się na to 11 pociągów złożonych ze 105Na, z czego 8 to składy potrójne a 3 kolejne to składy podwójne. Ponadto na ulice Krakowa wyjeżdża też 9 składów złożonych z E1 z doczepami C3 a także 8 pojedynczych E1. Wszystkie te pojazdy w perspektywie nieco ponad 3 lat przestaną być regularnie użytkowane a flota MPK będzie częściowo lub w pełni niskopodłogowa.