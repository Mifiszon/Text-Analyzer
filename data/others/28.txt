Stranger Things – amerykański serial telewizji internetowej, łączący elementy przygodowe z horrorem i science fiction. Został stworzony dla platformy Netflix przez braci Dufferów, będących jego showrunnerami.

Akcja serialu osadzona jest w latach 80. w amerykańskim stanie Indiana, a formą i treścią nawiązuje do popkultury tamtego okresu, w tym także do twórczości Stevena Spielberga, Johna Carpentera, Stephena Kinga, Roba Reinera, George’a Lucasa, Ridleya Scotta i Jamesa Camerona[1][2][3][4][5][6]. Światowa premiera serialu miała miejsce 15 lipca 2016 na platformie Netflix. Stranger Things zostało pozytywnie przyjęte przez krytyków, chwalących m.in. stylizację na lata 80. i nawiązania do popkultury tamtych czasów, umiejętne łączenie gatunków filmowych i klimat serialu oraz role Ryder i Brown[7][8]

Fabuła
Sezon 1
W nocy 6 listopada 1983, w Hawkins w stanie Indiana, w tajemniczych okolicznościach znika dwunastoletni Will Byers. Jego matka, Joyce, chce za wszelką cenę odnaleźć syna, część mieszkańców uważa jednak, że oszalała. Komendant miejscowej policji, Jim Hopper, rozpoczyna oficjalne śledztwo w sprawie zaginięcia. Następnego dnia, w ramach pomocy w poszukiwaniu przyjaciela, Lucas, Dustin i Mike spotykają w lesie dziewczynę nazywaną Jedenastką (oryg. Eleven) mającą nadprzyrodzone umiejętności i wiedzę o dziwnych zdarzeniach w Hawkins. Mieszkańcy Hawkins zbliżają się do prawdy, musząc zmierzyć się nie tylko z bezwzględnymi agentami rządowymi, lecz także z tajemniczym potworem[9][10].

Sezon 2
Zbliża się rocznica zaginięcia Willa, któremu coraz częściej się zdarza kontaktować z drugą stroną. Dostrzega tam nowego potwora, a w końcu zostaje jego żywicielem. W tym czasie Jedenastka mieszka u Hoppera, wyczekując okazji na spotkanie z Mikiem, co prowadzi do kłótni z policjantem. W Hawkins pojawiają się Billy i jego przybrana siostra Max, która imponuje Lucasowi i Dustinowi.

Dustin znajduje dziwne stworzenie, które szybko rośnie i staje się niebezpieczne. Gdy ta istota ucieka, Dustin i Steve organizują poszukiwania. Tymczasem Hopper prowadzi śledztwo w sprawie gwałtownie obumierających roślin i znajduje podziemne korytarze. Stan Willa pogarsza się, lecz chłopak rysuje mapę podziemi, która pomaga w odnalezieniu policjanta. Telepatyczna więź Willa z potworem, która pozwoliła mu uratować Hoppera, obraca się jednak przeciwko nim - chłopiec, Joyce, Hopper, Mike i lekarze zostają uwięzieni w laboratorium przez młode „demogorgony”.

W tym czasie Jedenastka odwiedza swoją matkę, a następnie szuka swojej „siostry” Kali, która prowadzi wendettę przeciwko ludziom z laboratorium Hawkins. Jane orientuje się jednak w porę, że jej przyjaciele potrzebują pomocy. Gdy wszyscy jednoczą siły, udaje się pokonać potwory, uratować Willa i zamknąć bramę między światami.

Sezon 3
W 1984 roku Rosjanie próbują otworzyć bramę między światami. Rok później w Hawkins zbudowano galerię handlową Starcourt, przez którą drobne sklepy bankrutują. Wkrótce zaczyna dochodzić do dziwnych zjawisk: magnesy przestają działać, a szczury wyjadają nawóz. Tymi problemami zaczynają zajmować się odpowiednio Joyce i Nancy, podczas gdy Dustin przechwytuje przez radio tajny rosyjski przekaz.

Hopper i Max wprowadzają zamieszanie w związku Mike i Jedenastki. Billy ma wypadek samochodowy i zostaje wciągnięty do piwnicy przez macki potwora. Jedenastka śledzi Billy’ego i podejrzewa, że coś się z nim stało. Przyjaciele domyślają się, że Łupieżca Umysłów przejął tym razem kontrolę nad Billym. Dustin, Steve i Robin rozszyfrowują rosyjski przekaz i z pomocą Eriki, dostają się do rosyjskiej bazy, znajdującej się pod Starcourt. Joyce i Hopper, natrafiwszy na ślady Rosjan, porywają jednego z naukowców i z pomocą przyjaciela Hoppera dowiadują się o bazie.

Jedenastka, z pomocą przyjaciół, stawia czoło Billy’emu, lecz mężczyzna ucieka. Dziewczynie udaje się później skontaktować z Billym, ale przez to zostają znalezieni przez Łupieżcę Umysłów, który rani Jedenastkę i zmusza ich do ucieczki. Czwórce uwięzionych w rosyjskiej bazie udaje się uciec do centrum, gdzie Jedenastka ich ratuje, lecz traci swe moce. Jim, Joyce i Murray docierają do centrum po czym idą do rosyjskiej bazy zamknąć ponownie bramę. W centrum nastolatki walczą z Billym oraz Łupieżcą Umysłów. Joyce zamyka bramę zabijając Łupieżcę Umysłów, tuż po tym jednak jak Billy buntuje się przeciw potworowi i ginie.

Sezon 4
W ferie wiosenne 1986 w Hawkins zaczyna dochodzić do tajemniczych morderstw. Zostaje o nie obwiniony Eddie, nowy znajomy bohaterów, którzy próbują go ochronić. Mike jedzie do Kalifornii, gdzie Jedenastka mieszka z Byersami. Wkrótce wpadają w kłopoty, gdyż rządowi agenci podejrzewają Jedenastkę o zbrodnie z Hawkins. Joyce dowiaduje się, że Hopper żyje i rusza mu na ratunek.