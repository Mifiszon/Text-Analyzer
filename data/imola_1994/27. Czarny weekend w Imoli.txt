– Roland był świetnym kolegą, mieszkał nieopodal, w miejscowości Blakesley i często przychodził do biura – wspomina Sutton. Oczywiście zaczynał od Formuły Ford, potem przyszły Formuła 3, Brytyjska Formuła 3000, a około 1990 roku oglądałem go w samochodach turystycznych, kiedy to fotografowałem wyścig na Monzy, a on ścigał się dla BMW. Potem widzieliśmy się wiele razy w Le Mans, gdzie ścigał się w latach 1985-1994 dla Toyoty, a następnie przeniósł się do Japonii, gdzie zdobył swoją popularność.

To właśnie starty w Japonii pozwoliły Rolandowi znaleźć ważnego sponsora, dzięki czemu mógłby zadebiutować w Formule 1 już w 1991 roku dla zespołu Jordan-Ford. Po drodze wystąpiły jednak problemy, przez które na swoją szansę musiał pracować jeszcze przez trzy lata.

– Jego wielka szansa przyszła wraz z zespołem Simtek, gdy uzbierał dość pieniędzy, aby wystartować dla nich w 1994 roku – dodaje Sutton. – Robiliśmy dla nich oficjalne zdjęcia, fotografowaliśmy na prezentacji i w fabryce. Znaliśmy dość dobrze założyciela i szefa zespołu NickaWirtha, który od około 1988 roku również mieszkał niedaleko, w Whittlebury. Robiłem Rolandowi zdjęcia podczas prezentacji, a potem podczas testów na Imoli. Zawsze będę pamiętać jego uśmiech, który mu towarzyszył. Był bardzo pogodnym człowiekiem, z którym świetnie się dogadywaliśmy. Nie brał na swoje barki całego świata, a jedynie cieszył się motorsportem i startami w Formule 1, co było jego życiowym celem, jak każdego kierowcy wyścigowego. Dokonał tego, był z tego dumny i chciał celebrować fakt dotarcia do F1. To wielka tragedia, co wydarzyło się 30 kwietnia na Imoli.

Roland Ratzenberger zadebiutował w Formule 1 reprezentując nowy w stawce zespół Simtek (fot. SuttonImages)
Wałbrzych z pomnikiem... Senny? "Oddawał miliony"

W bardzo podobny sposób na temat austriackiego zawodnika wypowiedział się pracujący od kilkudziesięciu lat w padoku F1 dziennikarz Joe Saward:

– Nie pamiętam, kiedy poznałem Rolanda, ale prawdopodobnie był to rok 1985 lub 1986, kiedy jeździł w samochodach turystycznych dla zespołu Schnitzer BMW. Cudowny, inteligentny człowiek. Nie zawsze rozmawialiśmy o wyścigach, ponieważ był bardzo wszechstronną postacią, która potrafiła dyskutować na wiele tematów. Dzień przed jego śmiercią długo rozmawialiśmy o Bośni, w której wówczas sporo się działo i pamiętam, jak mówił, że to poważna sprawa, a wyścigi to tylko wyścigi. Wszyscy byliśmy bardzo szczęśliwi, że dostał szansę w Formule 1, ponieważ było to dość nieoczekiwane. Jego śmierć była bardzo smutna.

Akt drugi, uszkodzone skrzydło i feralny wypadek

Kwalifikacje na torze Imola trwały w najlepsze. Na swoim drugim okrążeniu Ratzenberger wyjechał na pobocze w szykanie Acque Minerali, ale szybko powrócił na tor i kontynuował jazdę. Jak pokazały później zapisy z telemetrii, Austriak wykonał kilka szybkich ruchów kierownicą, aby oczyścić opony i sprawdzić, czy auto nadal jedzie prosto. Zadowolony z wyniku tej szybkiej kontroli nie zjechał do alei serwisowej i rozpoczął kolejne szybkie okrążenie, nieświadomy tego, że przednie skrzydło się poluzowało. Nagle, przy prędkości 314 km/h, urwało się z mocowań i wpadło pod przednie koła. Austriak stracił kontrolę nad swoim samochodem i kierował się prosto na ścianę w zakręcie Villeneuve. Pomimo trwającej kilkanaście minut akcji reanimacyjnej, którą obserwował cały świat, Rolanda nie udało się uratować. Oficjalnie, kierowca Simteka zmarł w szpitalu, a powodem śmierci były rozległe urazy czaszki.

– Kiedy zobaczyłem jego głowę, wiedziałem, że to koniec – ojciec Rolanda widział śmierć swojego syna w telewizji, będąc w swoim domu w Salzburgu.

Rudolf Ratzenberger dopiero kilkadziesiąt lat później, w rozmowie z niemieckim "Auto Bildem" przyznał, że w końcu zaakceptował śmierć syna i wszystko to, co stało się podczas piątkowych kwalifikacji przed Grand Prix San Marino.

– Zaakceptowałem to, co się stało. Z perspektywy czasu często myślimy z żoną: a co by było, gdyby Roland został sparaliżowany? Kiedy myślimy o strasznym losie Michaela Schumachera i że to mogło się przydarzyć Rolandowi, może można sobie wyobrazić coś gorszego. Chociaż najgorszą rzeczą, jaka może ci si przydarzyć, to utrata życia, ale dla rodziców myślę, że są nawet gorsze scenariusze niż nagła śmierć i pewność, że to już koniec.

Dla Austriaka to był pierwszy sezon w Formule 1. Wymarzony, wyśniony, wyczekany od wielu lat sezon i debiut, który miał udowodnić wszystkim, że jego sukcesy w Japonii nie były przypadkiem. Niestety, Roland był pierwszym kierowcą od 1982 roku, który zginął na torze podczas weekendu wyścigowego.

Uśmiechnięty i czerpiący radość ze sportu – takiego zapamiętali Rolanda koledzy z padoku (fot. SuttonImages)
Postać Rolanda jest upamiętniana za każdym razem, kiedy Formuła 1 pojawia się na torze Imola. Jak przyznał Sutton, 20. rocznica tego straszliwego wypadku była wyjątkowa:

– 20. rocznicę uczciliśmy na Imoli, gdzie pojawili się rodzice Rolanda. Poszliśmy na zakręt Villeneuve i mieliśmy minutę ciszy. To był bardzo poruszający moment. Jego rodzice to wspaniali ludzie i oczywiście bardzo im brakuje Rolanda.

Jednym z kierowców, który przejeżdżał obok wypadku Rolanda był Ayrton Senna, co zarejestrowały kamery telewizyjne. Po tym, jak Brazylijczyk dowiedział się o śmierci swojego kolegi z toru, chciał uczcić jego pamięć w wyjątkowy i szczególny sposób. Kierowca Williamsa zabrał ze sobą do samochodu austriacką flagę, którą miał pokazać po zakończeniu niedzielnej rywalizacji. Niestety, nie było mu to dane.