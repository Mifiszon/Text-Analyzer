Dlaczego na zdjęciu powyżej Ayrton Senna jedzie na wprost, zamiast skręcać w lewo? Dlaczego zmierza w kierunku betonowej ściany?

W tym miejscu zagłębimy się w kwestię przyczyn wypadku. Prześledzimy różne koncepcje, które pojawiały się w toku śledztwa oraz w toku dziennikarskich spekulacji. Nade wszystko jednak poznamy wersję, którą sąd uznał za udowodnioną, a więc za prawdziwą.

Pierwsze teorie pojawiły się tuż po wypadku. Francuska telewizja pokazała w zwolnionym tempie kilka powtórek i dzięki nim Jean Louis Moncet, doświadczony reporter, zauważył, że z tyłu Williamsa pojawił się jakiś tajemniczy, zwisający przedmiot. Natychmiast potem auto opuściło tor. Do takich wniosków doprowadził Moncet`a obraz z kamery umieszczonej na Benettonie Michaela Schumachera, który, jak wiadomo, jechał tuż za Senną, na drugim miejscu. 

Tydzień po wypadku, na łamach włoskiego pisma "Autosprint", pojawiła się kolejna teoria. Włosi wysunęli podejrzenie, że w aucie Senny pękła kolumna kierownicza. Podstawą tego podejrzenia był film, na którym widać, że osoby udzielające Ayrtonowi pierwszej pomocy nie musiały użyć specjalnej dźwigni, która zwalnia kierownicę i pozwala kierowcy wsiadać i wysiadać z kokpitu. Kierownicę usunięto bez użycia tej dźwigni, co oznacza, że drążek kierowniczy uległ złamaniu. Nie stanowi to oczywiście dowodu na to, że drążek pękł przed wypadkiem i był jego przyczyną, nie można jednak było tej możliwości wykluczyć. Dopiero dalsze, szczegółowe analizy metalograficzne miały potwierdzić tę torię.

Kolejna koncepcja dotyczyła awarii zawieszenia. Podnoszono, że to właśnie wskutek pęknięcia jego części Williams nie pokonał łuku Tamburello. Zarzuty te odpierał Patrick Head, dyrektor techniczny zespołu Williamsa. Jego tok myślenia: ciężar bolidu przy tej prędkości odpowiadał ok. 2600 kg [tak wielką siłę dociskową generowały ówczesne bolidy, dziś uniemożliwiają to przepisy techniczne, ograniczające powierzchnię skrzydeł - A.J.], przy czym na prawą część auta w łuku Tamburello przypadało jakieś 65% tej siły. Zdaniem Heada, w takich okolicznościach, gdyby doszło do pęknięcia zawieszenia, bolid zachowywałby się o wiele bardziej gwałtownie i z wielką siłą darłby asfalt.
Jednakże na betonie przed ścianą rzeczywiście powstał długi ślad, wyżłobiony przez jakąś metalową część. Czy mogła to być część zawieszenia? Już nigdy się nie dowiemy.

Patrząc chronologicznie, jako następna światło dzienne ujrzała teoria komisji ekspertów powołanej przez prokuratora prowadzącego śledztwo, Maurizio Passariniego. Potwierdzała ona wcześniejsze doniesienia włoskiej prasy - powodem wypadku było pęknięcie kolumny kierowniczej, która wcześniej została w sposób nieudolny zmodyfikowana.
miejsce, w którym pękł drążek kierowniczyW skład komisji wchodziły prawdziwe autorytety:
Mauro Forghieri - były dyrektor techniczny ekipy Ferrari;
Enrico Lorenzini - profesor mechaniki bolońskiego uniwersytetu;
Tommaso Carletti - były inżynier Ferrari;
Alberto Bucchi - profesor uniwersytetu w Bolonii i ekspert w dziedzinie systemów konstrukcji drogowych;
Francesco Bomparole - przedstawiciel państwowych przedsiębiorców budowy dróg;
Roberto Nosetto - były prezydent toru Imola;
Antonio del Monte - profesor w dziedzinie Nauki i Sportów oraz były kierownik drużyny Ferrari;
Emmanuelle Pirro - były kierowca Formuły 1.

Raport tej właśnie komisji ekspertów był podstawą oskarżenia i centralnym punktem procesu. Wynikało z niego, że Williams Ayrtona opuścił tor wskutekpęknięty drążek kierowniczy Senny pęknięcia drążka kierowniczego, a ponadto, że stan techniczny toru przy Tamburello przyczynił się do tego, że Brazylijczyk zdołał zredukować prędkość z 309 jedynie do 208 km/h. Według oceny komisji, gdyby warunki były optymalne, Senna zwolniłby do 170 km/h, zanim uderzył w ścianę.

Podnoszono też głosy, że powodem wypadnięcia z toru był błąd kierowcy. Michael Schumacher powiedział: "Na pierwszym okrążeniu po restarcie Williams Ayrtona mocno 'dobijał' na wybojach przy Tamburello. Na okrążeniu, na którym doszło do wypadku, było jeszcze gorzej. Wydawało mi się, że Williams dziwnie odbił się od wyboju, po czym pojechał na wprost.Podwozie dotknęło toru, samochód stanął bokiem i mu uciekł [dosł. 'he lost it']."
Schumacherowi pośrednio odpowiedział Keke Rosberg, były Mistrz Świata Formuły 1: "Tamburello jest i zawsze było zakrętem, na którym serce podchodziło do gardła ze strachu, że coś pójdzie nie tak. Łuk ten pokonuje się pełnym gazem, z prędkością przekraczającą 300 km/h, a na zewnętrznej praktycznie w ogóle nie ma miejsca na ewentualne wyhamowanie. Ale nie jest to TRUDNY zakręt - po prostu skręcasz i utrzymujesz kierunek. Nigdy nie było to miejsce, w którym kierowca, nie mówiąc już o kierowcy o tak wielkich umiejętnościach, jakie posiadał Senna, wypadłby z toru z powodu własnego błędu." 