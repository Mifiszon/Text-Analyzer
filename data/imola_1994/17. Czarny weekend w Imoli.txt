Ayrton Senna da Silva wydawał się być nieśmiertelny. Trzykrotnie zdobywał mistrzostwo, był nieustępliwy, błyskotliwy i do tego bardzo szybki. – Wydawało się niemożliwe, że mógłby zginąć w samochodzie wyścigowym. Po prostu się tego nie spodziewaliśmy. Był za dobry – mówi w rozmowie z TVPSPORT.PL Joe Saward, dziennikarz pracujący w padoku Formuły 1. 1 maja mija 31 lat od tragicznej śmierci Brazylijczyka na torze Imola podczas Grand Prix San Marino.

Współpraca z zespołem Franka Williamsa nie układa się zbyt dobrze, a wszystko ze względu na zmiany w regulaminie technicznym. Nowy bolid FW16 został pozbawiony systemów kontroli trakcji i aktywnego zawieszenia, a to właśnie za sprawą tych dwóch elementów, w latach 1992-1993 Williams miał ogromną przewagę. Senna nie czuł się dobrze w nowym samochodzie, a jak wspomina Sutton, było to po nim widać.

Współpraca Senny z Frankiem Williamsem miała przynieść czwarty tytuł Brazylijczyka. Model FW16 był jednak nieudany, a wiele jego mankamentów poprawiono dopiero po śmierci Senny (fot. Sutton Images)
– Zrobiłem niesamowite zdjęcie Ayrtona, kiedy wracał do boksów na lawecie. Jak wiadomo, miał potworne problemy z tym samochodem i ciągle się psuł. Można było po nim poznać, że nie czuł więzi z tym autem, nie potrafił go zrozumieć i dopasować do siebie. Oczywiście zdobył w nim pole position, ale ani razu nie wygrał, a na Imoli nastąpił tragiczny koniec.

Kiedy kolorowy cyrk Formuły 1 przyjechał do Włoch na tor Imola, nastąpił ciąg zdarzeń, które zakończyły się śmiercią Rolanda Ratzenbergera i Senny. Sutton dokładnie pamięta ten dzień.

– Mam niezwykłe zdjęcie tego, jak wraz z Michaelem Schumacherem szli aleją serwisową. Po piątkowych problemach i tragicznej śmierci Rolanda w sobotę, zebranie kierowców zostało przełożone na niedzielę. Odbyło się ono na drugim piętrze wieży, która nadal tam stoi. Miałem przepustkę do alei serwisowej, więc mogłem podążać razem z nimi i zrobiłem zdjęcie, na którym widać, że nie mają ochoty ścigać się tego dnia. Utknie mi to w pamięci jako tak naprawdę ostatnie zdjęcie, jakie zrobiłem Ayrtonowi, na którym widać jego twarz – wspomina Sutton.

Poważne wypadki w piątek i w sobotę wzbudziły niepokój wśród kierowców na Imoli (fot. Sutton Images)
Tego ranka Senna rozmawiał także na osobności z Prostem, by zasugerować podjęcie wspólnych działań na rzecz poprawy bezpieczeństwa w F1. Odchodząc od stołu, zgodzili się spotkać w tej sprawie przed kolejnym wyścigiem w Monako. Przez cały feralny weekend na Imoli Senna nie był sobą. Już po wypadku Rubensa Barrichello w piątek, Brazylijczyk rozpłakał się, a sobotnia śmierć Ratzenbergera wywołała u niego na tyle poważny szok, by zaniepokoić cały zespół. Kiedy jednak Sid Watkins namawiał Sennę, aby ten zrezygnował ze ścigania, ten odparł, że nie może bez tego żyć.

Na dzień przed śmiercią Senny, doktor Sid Watkins próbował namówić go, aby zrezygnował z F1 i poszedł z nim na ryby.
Wiele osób nadal uważa, że już po wypadku i śmierci Austriaka weekend powinien się zakończyć, ale tak się nie stało.


Wyścig rzeczywiście doszedł do skutku i nie trzeba było długo czekać na kolejny poważny incydent. Już na prostej startowej zderzyli się Pedro Lamy i JJ Lehto, a grad odłamków ranił kilku widzów. Na tor wyjechał samochód bezpieczeństwa w postaci Opla Vectry. W cywilnym aucie szybko zaczęły przegrzewać się hamulce i prowadzący go Max Angelelli nie mógł jechać zbyt szybko. Prowadzący Senna był sfrustrowany i zrównał się nawet z kierowcą F3, by ten zobaczył gest niezadowolenia z tego, że powolne tempo powoduje u spadek ciśnienia w oponach bolidów.

Po pięciu okrążeniach wyścig został wznowiony i Senna wysforował do przodu. Gdy jednak po raz drugi miał się złożyć w szybki zakręt Tamburello z wyścigową prędkością, pojechał prosto i wypadł z toru przy prędkości 309 km/h. Jak orzeczono po trwającym aż 13 lat śledztwie, przyczyną była awaria kolumny kierowniczej. Brazylijczyk hamował z całej siły i zredukował o dwa biegi, lecz mimo to uderzył w niezabezpieczony betonowy mur z prędkością 211 km/h. Ostry kąt natarcia sprawił, że dużą część energii przyjęło na siebie zawieszenie, które natychmiast się złamało i wraz z przednim kołem dostało się do kokpitu, uderzając w kask kierowcy.

– Nie byłem na polach startowych. Na początku wyścigu ustawiłem się zakręt dalej niż rozbił się Ratzenberger – przypomina sobie Sutton. – Byłem więc w nawrocie Tosa, za daleko, aby zobaczyć wypadek, ale uchwyciłem, jak stawka podąża za samochodem bezpieczeństwa. Kilku moich kolegów skierowało się na miejsce zdarzenia, ale ja zostałem, bo nie wiedziałem, co się dzieje. Czekałem na rozwój wydarzeń, gdy nadleciał helikopter. Smutne było to, że za mną siedziało około 10-15 tysięcy kibiców, którzy bili brawo, gdy Ayrton odlatywał do szpitala.

Na skutek wypadku, Senna doznał pęknięcia czaszki oraz poważnych urazów mózgu. Choć dla przeprowadzającego reanimację lekarza Formuły 1 Watkinsa było jasne, że "duch Brazylijczyka już go opuścił", jego serce jeszcze biło po przybyciu do szpitala. Senna został podłączony do aparatury podtrzymującej życie, lecz niecałe pół godziny później nastąpił zgon.

Legenda, bohater, mistrz. Senna miałby dziś 64 lata
– Nikt nie wiedział, że już wtedy nie żył. Jego śmierć ogłoszono dopiero w szpitalu – dodaje Sutton. – Tak to działa we Włoszech i w wielu innych krajach, bo tor nie chce brać na siebie odpowiedzialności związanej ze śmiercią zawodnika, więc ogłoszono ją dopiero w szpitalu. Nie wiedzieliśmy o tym tak naprawdę do momentu, gdy wróciliśmy do padoku po zakończeniu wyścigu, a samej ekipie Williams powiedziano o tym dopiero, jak byli na lotnisku. Wracałem do Wielkiej Brytanii tym samym lotem i to było bardzo przygnębiające. Tuż po wylądowaniu skierowano członków zespołu do osobnych autobusów, żeby media ich nie zobaczyły.
