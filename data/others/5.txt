Recenzja gry Split Fiction. Mistrzowie kanapowego co-opa zawiesili sobie poprzeczkę jeszcze wyżej niż w It Takes Two
Jak on to przebije? Takie pytanie zadaję sobie, przeszedłszy Split Fiction. Naprawdę nie wiem, czy Josef Fares będzie w stanie wysmażyć gameplay jeszcze bardziej szalony, intensywny i kreatywny. Wiem jednak, że wciąż mógłby ulepszyć warstwę fabularną.

Ta recenzja może być krótka albo bardzo krótka. Zacznę od tej drugiej opcji. Jeśli podobało Wam się It Takes Two i pragniecie więcej rozrywki w podobnym stylu, nic lepszego nie znajdziecie. Serio, nie potrzebujecie dodatkowych informacji – a już na pewno nie chcecie spoilerów. Jeśli jednak nie całkiem przekonuje Was tak lakoniczne streszczenie, czytajcie dalej. Spoilerował i tak nie będę... prawie.

Fabuła nadal nie porywa, ale jest progres
It Takes Two w 2021 roku oceniłem na „zaledwie” 8/10 i pewnie ciekawi Was, co takiego studio Hazelight zmieniło w swoim kolejnym dziele, że zasłużyło na wyższą notę. Rzecz nie dotyczy gameplayu – myślę, że ekipa Josefa Faresa na tym polu wyrównała (a nawet przebiła, zwłaszcza w kwestii skalowania poziomu trudności) osiągnięcia poprzedniej gry, serwując równie szaloną kooperacyjną jazdę bez trzymanki, zaskakującą co krok świeżymi pomysłami.

W Split Fiction grać można tylko w dwie osoby, w kooperacji lokalnej (na podzielonym ekranie) lub sieciowej. Co ciekawe, do tej drugiej też wystarczy jedna kopia gry dzięki systemowi Przyjacielskiej Przepustki (Friend Pass).Split Fiction, Electronic Arts, 2025.

Sekret wyższej oceny Split Fiction tkwi w narracji i odwróceniu schematu z ITT. Wtedy zaczęto od nakreślenia problematyki, który jawiła się życiową i refleksyjną, a następnie zbanalizowano ją, prowadząc główny wątek do miałkiego zakończenia. Teraz opowieść ma niewinny wstęp i przez dłuższy czas wydaje się, że nadano jej czysto pretekstowy charakter, by służyła potrzebom gameplayowego wariactwa. Jednak w toku przygody historia ulega pogłębieniu i nawet ma momenty wywołujące emocje. Pojedyncze, ale ma.

Jednak Split Fiction nie jest grą, którą kupowałoby się dla fabuły. Wbrew temu, co mogą sugerować jej oficjalny opis i zwiastuny pełne wysokiej jakości cutscenek, nie stoi w jednym szeregu z przedstawicielami gatunku action-adventure, w których pierwsze skrzypce gra rozbudowana, wielowątkowa i poruszająca narracja.


Gra jest dostępna w kinowej polskiej wersji językowej. Tłumaczenie napisów stoi na wysokim poziomie.Split Fiction, Electronic Arts, 2025.

Choć ma wspomniane „momenty”, problem polega na tym, że historia rozkręca się bardzo powoli, nie wciągając intrygą ani zaskakującymi zwrotami akcji, i mija zbyt dużo czasu, zanim docieramy do punktu, w którym poczujemy faktyczną więź z głównymi bohaterkami. Mio i Zoe wprawdzie potrafią dość szybko wzbudzić sympatię (wychodzi im to lepiej niż Cody’emu i May z It Takes Two), ale głównym postaciom przydałyby się lepsze, ciekawsze dialogi, by pokazać między nimi więcej „chemii”. Przynajmniej aktorki głosowe spisały się co najmniej na piątkę.

Obłędna grywalność
Tak naprawdę fabuła stanowi przede wszystkim pretekst do wciągania graczy w coraz dziwniejsze gameplayowe mechaniki – można to jednak wybaczyć, tym bardziej że tutaj, inaczej niż w przypadku It Takes Two, twórcy nie używają tak niemądrych reklamowych haseł jak „metaforyczne doświadczenie” czy „wzruszająca i serdeczna opowieść” (choć ta w Split Fiction na pewno ma nieco większy potencjał, by wzruszyć).

Niemniej chylę czoła przed studiem Hazelight za wymyślenie fabularnych ram, w których zmieściła się, zachowując chociaż minimum sensu, tak gigantyczna różnorodność konwencji i „settingów”. Co może się stać, gdy pisarki książek fantasy i science fiction zostaną razem podłączone do maszyny, która zmienia wytwory ich wyobraźni w wirtualną rzeczywistość? A do tego zbierze się zespół niezwykle pomysłowych projektantów i programistów, zdolnych do wyciśnięcia z tych wytworów wyobraźni ostatniej kropli gameplayowego i kooperacyjnego potencjału?

Ujmę to obrazowo: gdy odłożyliśmy z żoną kontrolery po pierwszych dwóch godzinach zabawy, czuliśmy się tak, jakbyśmy spędzili przed telewizorem czas przynajmniej trzykrotnie dłuższy – w pozytywnym znaczeniu. I podobnie wyglądały nasze odczucia przez całe 15 godzin tej przygody (bez przechodzenia opcjonalnych minipoziomów wynik zmalałby może o jedną piątą, ale pod żadnym pozorem nie należy ich pomijać). Nie znam drugiej gry – poza It Takes Two, rzecz oczywista – uprawiającej tak wprawną i intensywną żonglerkę międzygatunkowymi mechanikami rozgrywki i oprawą poziomów (notabene bardzo ładną), które w dodatku od początku do końca zaprojektowano z myślą o zabawie dla dwóch osób.

Nie sądziliście chyba, że zabraknie odniesień do kultowych gier w takim settingu?Split Fiction, Electronic Arts, 2025.

Jasne, są tutaj elementy dopracowane mniej lub bardziej, emanujące kreatywnością słabiej lub mocniej, a przy tym żaden gameplayowy system nie grzeszy głębią i złożonością, ale akcja pędzi w takim tempie i sytuacja na ekranie zmienia się tak często, że trudno znaleźć choć chwilę, by się nad tym zastanowić. Grywalność Split Fiction jest po prostu obłędna.

