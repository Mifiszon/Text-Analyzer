W sobotę kibice zdążyli już zapomnieć o piątkowym wypadku. Informacje o dobrym stanie zdrowia i fotografie uśmiechniętego Rubensa przywróciły także apetyt na rywalizację. I gdy wydawało się, że można już skupić się na podziwianiu ulubionych kierowców w akcji, obiekt znów zamarł. Widzowie siedzący na trybunie obok sekcji „Villeneuve” usłyszeli przeraźliwy, głuchy huk. Po chwili echo roznosiło tylko dźwięk zniszczonego, wyjącego nierówno silnika. Kamery oficjalnej transmisji zarejestrowały ustawiony w poprzek wrak. I ponury obraz, na którym kierowca nie daje oznak życia, zaś jego głowa spoczywa bezwładnie na monokoku.

Roland Ratzenberger, austriacki zawodnik drużyny Simtek chwilę wcześniej uszkodził swoją maszynę, łamiąc przednie skrzydło. Chociaż z logicznego punktu widzenia kierowca winien był wrócić do alei, Roland zdecydował się jechać dalej, rozpoczynając następne okrążenie. Niestety, opór powietrza rozerwał resztki pakietu aero we wspomnianym wirażu, przez co Austriak stracił panowanie nad kierownicą. Wpadając w zakręt pędził z prędkością przeszło 300 km/h, a chwilę później uderzył w gruby, betonowy mur okalający nitkę włoskiego toru.

Ciche pożegnanie
Służby pojawiły się na miejscu po kilkunastu sekundach. Rolanda przewieziono do centrum medycznego, skąd helikopter zabrał go do szpitala w Bolonii. Dokładnie tej samej kliniki, w której kilkanaście godzin temu opiekowano się Rubensem Barichello. Godzinę po zdarzeniu wyemitowano smutny komunikat. Ratzenberger zmarł w wyniku poważnych obrażeń głowy.

W momencie wypadku Senna wciąż znajdował się na wirtualnym pole position. Brazylijczyk ponownie uciekł za bramę obiektu, gdzie spotkał się z Sidem Watkinsem – delegatem FIA i głównym lekarzem (neurochirurgiem). Gdy wznowiono kwalifikacje, kierowca z Sao Paulo postawił się swoim przełożonym. Ayrton nie zamierzał tego dnia wyjeżdżać na „czasówkę”.

Co naprawdę smutne, na pogrzebie w Salzburgu pojawiło się ledwie… 250 osób. Zabrakło kierowców, oficjeli, kamer i dziennikarzy. Niewielką delegaturę F1 poprowadził Max Mosley. Padło nawet zgorzkniałe sformułowanie, jakoby Formuła 1 „zapomniała o Ratzenbergerze”. Skromny nagrobek austriackiego zawodnika ozdobiono cytatem: „Żył dla swoich marzeń”.

Mistrzowskie ambicje
Sid Watkins zdecydował się opowiedzieć o tym jak wyglądało jego spotkanie z Ayrtonem. Gdy Brazylijczyk dowiedział się o śmierci Rolanda nie mógł powstrzymać łez. Neurochirug wdał się z nim w krótką dyskusję. Miał wprost zasugerować mu wycofanie się z wyścigu:

SW: „Ayrton, wycofaj się z tego wyścigu. Właściwie po co Ty to jeszcze robisz? Co jeszcze chcesz udowodnić? Masz już trzy tytuły, jesteś tu najszybszy. Rzuć to, pojedźmy na ryby.”.

AS: „Sid, istnieją rzeczy nad którymi nie mamy kontroli. Nie mogę… Muszę jechać dalej!”.

Ostatecznie Senna zdobył pole position. Był także zdecydowanie najszybszy w niedzielnej, ostatniej sesji rozgrzewkowej. Jeszcze przed startem Grand Prix Brazylijczyk zaapelował o organizację konferencji w sprawie zwiększenia bezpieczeństwa w F1. W tę inicjatywę miał zaangażować się sam Alain Prost, składając uroczystą deklarację podczas relacji na żywo. Na odprawie kierowców najważniejszym tematem była kwestia dostępnego we Włoszech samochodu bezpieczeństwa. Rodzinny Opel Vectra nie był najszybszym wozem, zawodnicy uważali, że podążanie za tak wolnym samochodem staje się dość niebezpieczne z powodu wystudzających się opon i zmian w ciśnieniu ogumienia. Włodarze Grand Prix podjęli więc decyzję, aby zrezygnować z samochodu bezpieczeństwa podczas okrążenia formującego. Wtedy nie było jednak czasu na to, aby Vectrę zastąpił inny… bardziej odpowiedni pojazd.

Punktualnie o godzinie 14:00 na Autodromo Enzo e Dino Ferrari zgasły czerwone światła.

Tamburello…
Wyścig rozpoczął się w najgorszy możliwy sposób. W maszynie Jarvilehto zgasł silnik, a w bolid Fina wbił się kierowca Lotusa, Pedro Lamy. Oderwane koło pofrunęło w stronę trybun, raniąc aż dziewięć osób. Na torze pojawił się samochód bezpieczeństwa. Wspomniany Opel jechał zbyt wolno, prowadzący Senna zrównywał się z nim, prosił kierowcę, by ten docisnął gaz. Procedura przedłużała się, a safety car zniknął w alei serwisowej dopiero na… piątym okrążeniu. Chwilę po zakończeniu neutralizacji kibice śledzący zmagania w Grand Prix San Marino zamarli po raz kolejny. Na siódmym okrążeniu Williams Ayrtona wypadł z trasy na wirażu „Tamburello”, i z impetem wbił się w ścianę. Stewardzi wywiesili czerwoną flagę…


Na miejscu pojawiła się cała świta lekarzy oraz ratowników, na czele z Sidem Watkinsem. Widzowie zgromadzeni przed telewizorami poczuli słabą iskierkę nadziei. W pewnej chwili głowa kierowcy poruszyła się, zaś ciało lekko wyprostowało. Sid Watkins zadecydował, by jak najszybciej wyciągnąć Sennę z maszyny. Wykonał tracheotomię, starał się opanować krwotok. Według nieoficjalnych doniesień, Brazylijczyk miał stracić przeszło dwa litry krwi. Realizatorzy wstrzymali transmisję z kamery helikoptera. Obawiano się, że prezentowane obrazy będą zbyt drastyczne dla widzów. Nikt nie wiedział, czy Ayrtom przeżył tę kraksę. Watkins tak opisał tę chwilę w jednym z wywiadów, udzielonych kilka lat po Grand Prix:

„Zdjęliśmy kask. Miał zamknięte oczy, był nieprzytomny. Uniosłem jego powieki. I wtedy zrozumiałem, że mamy do czynienia z bardzo poważnymi obrażeniami mózgu… (według niektórych tłumaczeń Watkins miał nawet stwierdzić iż był pewien, że będzie to wypadek śmiertelny). Wyciągnęliśmy go z kokpitu, ułożyliśmy obok, na ziemi. Muszę przyznać, nie należę do osób wierzących w Boga. Ale wtedy usłyszałem westchnienie. I chyba poczułem, jakby właśnie w tamtym momencie jego dusza ostatecznie opuściła ciało, jakby uleciała…”.

Ostatecznie wznowiono rywalizację. Wygrał Schumacher, przed Larinim oraz Hakkinenem.