"Zaakceptowałem jego śmierć". Wspomnienie Rolanda Ratzenbergera i Ayrtona Senny
  
Imola 1994. Czarny weekend w Formule 1, podczas którego zginęło dwóch kierowców Formuły 1, w tym trzykrotny mistrz świata, Ayrton Senna. Pomimo upływu 31 lat, wiele osób nadal nie potrafi pogodzić z tym, co się wówczas stało na włoskim torze.

O swoich wspomnieniach z tego weekendu opowiedzieli TVPSPORT.PL ludzie podróżujący od kilkudziesięciu lat na niemal każdy wyścig królowej sportów motorowych – dziennikarz Joe Saward oraz fotograf Mark Sutton, a także włoski kierowca Andrea Montermini, który zastąpił tragicznie zmarłego Ratzenbergera.

Ojciec Ratzenbergera zaakceptował śmierć syna, o czy powiedział mediom dopiero wiele lat po tragicznej śmierci syna. Sutton – autor wielu kultowych zdjęć z wyścigów F1 – mieszkał niedaleko i śledził niemal całą jego karierę, natomiast Saward – wieloletni i szanowany dziennikarz Formuły 1 przyznał, że nie pamięta, kiedy po raz pierwszy poznał kierowcę, ale zapamiętał, jak bardzo wszechstronny i inteligentny był to człowiek.

Pierwszy akt tragedii, piątek

Wszystko zaczęło się 29 kwietnia, podczas pierwszej sesji kwalifikacyjnej przed Grand Prix San Marino. Jordan, prowadzony przez brazylijskiego kierowcę Rubensa Barrichello, wyleciał z toru w zakręcie Variante Bassa i przy prędkości ponad 220 km/h uderzył w wysoki krawężnik, co podbiło samochód. Brazylijczyk, który był już wówczas tylko pasażerem w swoim bolidzie, wbił się w barierę z opon oraz siatkę, kilkukrotnie koziołkując. Kiedy samochód z Rubensem w środku w końcu się zatrzymał, cały świat wstrzymał oddech.

Znajdujący się na boku bolid został dość nieostrożnie postawiony na koła przez porządkowych, a lekarze od razu rozpoczęli akcję ratunkową. Jak się później okazało, Barrichello złamał tylko nos i stracił przytomność. Mało jednak brakowało do tragedii – gdyby nie błyskawiczna pomoc nieżyjącego już profesora Sida Watkinsa, głównego lekarza i delegata medycznego FIA, Brazylijczyk udusiłby się własnym językiem. Kierowca Jordana przeżył przeciążenie o wartości około 90 G i już następnego dnia pojawił się na torze, ale tylko w charakterze widza. Jak przyznał później w wywiadzie dla rodzimej telewizji Globo, doktor Watkins powiedział mu, że przez sześć minut nie żył i był już po drugiej stronie.

Jednym z uczestników feralnego weekendu był późniejszy mistrz świata Damon Hill. Dopiero dziesięć lat po wydarzeniach z Imoli przyznał, że piątkowy wypadek Barrichello nie wzbudził w nim niepokoju.

– Otrzepaliśmy się i przystąpiliśmy do kwalifikacji, pewni tego, że nasze samochody są mocne jak czołgi. Można nami wstrząsnąć, ale nie złamać czy zranić – wspominał.

Zupełnie inaczej incydent odebrał Ayrton Senna. Brazylijczyk natychmiast udał się do szpitala, gdzie przebywał jego rodak, a podczas odprawy z kierowcami powiedział rywalom: – Te samochody są niebezpieczne. Musimy coś zrobić!

Roland Ratzenberger. Po raz pierwszy świat usłyszał o nim w 1986 roku, kiedy wygrał prestiżowy Festiwal Formuły Ford, na torze Brands Hatch. Otworzyło to Austriakowi drzwi do Europejskiej Formuły 3 i wyścigów samochodów turystycznych. Bardzo szybko stał się popularny w Wielkiej Brytanii, później przeniósł się do Japonii, gdzie startował w Formule 3000 i poznał Heinza-Haralda Frentzena, który był jego najlepszym przyjacielem. Jak wspomina ojciec Rolanda Rudolf, wyścigi były tym, czym jego syn żył całym sobą.

– Wyścigi samochodowe tak bardzo wypełniały każdy dzień Rolanda, że normalny mężczyzna potrzebowałby około 70 lat, żeby zrobić tyle, ile on zrobił. Miał długie i spełnione życie, ale w innej niż pańska czy moja skali czasowej – tak o swoim synu mówił ojciec Ratzenbergera. Rodzice kierowcy Simtek nie byli zachwyceni faktem, że ich syn chce być kierowcą wyścigowym. Nie byli wstanie go wspierać finansowo, ale nie bali się nigdy o jego bezpieczeństwo.

Choć nie pochodził z wyścigowej rodziny i nie mógł liczyć na wsparcie finansowe z jej strony, Roland dzięki swojemu talentowi znakomicie sobie radził i po przeprowadzce do Wielkiej Brytanii bardzo szybko znalazł pierwszych sponsorów. To właśnie przy okazji jednej z sesji zdjęciowej poznał go fotograf Mark Sutton, który tak wspomina ten dzień w rozmowie dla TVPSPORT.PL.

– Poznałem Rolanda w 1985 roku, kiedy startował w Formula Ford Festival na torze Brands Hatch. Tego roku robiłem mu również sesję dla producenta nauszników Bilsom – dał mi je po wszystkim i nadal je mam. Zrobiłem mu sesję na szkolnym boisku tuż obok mojego biura w Towcester. Nadal mam te zdjęcia i jest to wspaniałe wspomnienie.

Oprócz naklejek sponsorskich, Roland niemal od samego początku swoich startów naklejał na samochodach wizerunek szczura. W jednym z brytyjskich programów dla dzieci występowała bowiem kukiełka szczura o tym samym imieniu (Roland Rat Superstar). To zabawne skojarzenie było jednym z elementów, jakie zapewniły mu popularność na Wyspach. Sam zawodnik nawet pojawił się w jednym z odcinków.

