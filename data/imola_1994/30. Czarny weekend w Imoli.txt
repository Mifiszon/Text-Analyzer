"Na Tamburello nie masz lekkich wypadków"

Wyścig poprzedziła minuta ciszy ku pamięci zmarłego Ratzenbergera. Kierowcy wystartowali o 14:00 i już na samym początku przydarzył się pierwszy wypadek. W samochodzie JJ Letho zgasł silnik, przez co Pedro Lamy w Lotusie uderzył w stojący bolid Fina. Kierowcom nic się nie stało, ale obrażenia odniosła publiczność. Koło, które odpadło od samochodu Saubera, zraniło dziesięć osób. Na tor wjechał safety car, o którym tak dużo przed wyścigiem rozmawiali Berger i Senna.

– W takich sytuacjach myślisz jak kierowca. Jeśli takie rzeczy się zdarzają, trzeba uruchomić plan B – powiedział Damon Hill, który w 1994 roku był drugim kierowcą Williamsa. Wspomniany plan B Senny był prosty – musiał wygrać z Schumacherem przy pomocy sprzętu i swojego talentu. Chwilę przed wjazdem w zakręt Tamburello miał 0,6 sekundy przewagi nad Niemcem.

– Zaraz będziemy mieli okropny wypadek – powiedział Watkins do swojego kierowcy Mario Casoniego w medycznym samochodzie. Podobne myśli miał Michael Schumacher, który zorientował się, że samochód przed nim nie zachowuje się tak, jak powinien. Chwilę później widział, jak bolid zjechał z trasy i uderzył w ścianę.

Wyłączyłem telewizję. Wiedziałem, że nie żyje

Jadący na czwartej pozycji Damon Hill nie spodziewał się, że konsekwencje zderzenia są tak poważne. – Kiedy Ayrton znalazł się poza torem, pomyślałem sobie: "nie mogę w to uwierzyć, kolejny wypadek, jeden po drugim". Nie myślałem wtedy, że to wszystko tak się skończy... – stwierdził.

– Na Tamburello nie masz małych stłuczeń – dodał. Mimo że Senna zwolnił do 210 km/h, to nie był w stanie uniknąć zderzenia. Prawa strona samochodu uległa niemal całkowitemu zniszczeniu. Koło zostało uwięzione pomiędzy podwoziem a ścianą. Zawieszenie zgniotło się jak aluminiowa puszka. Samochód powrócił na tor, ale głowa Senny bezwładnie zwisała z kokpitu. Obok wraku pojawiła się krew. – Ayrton mocno uderzył w ścianę. To naprawdę poważne – powiedział wtedy komentator brazylijskiej telewizji – Galvao Bueno.

– Wyłączyłem telewizję. Wiedziałem, że nie żyje – wyjawił Juan Manuel Fangio – pięciokrotny mistrz F1, który oglądał wyścig w Buenos Aires.


Prognozy były jednoznaczne, ale Martin Brundle – jeden z kierowców McLarena stwierdził, że w paddocku panowało głównie zdezorientowanie. – Przez pierwsze chwile nie wierzyłem, że to skończy się tak fatalnie. Zobaczyłem czerwoną flagę i wróciłem na start. Powiedziano mi, że wypadku doznał Damon Hill. Poinformowano nas, że rusza głową, co oznacza, że wszystko będzie z nim dobrze. Później okazało się, że to była nerwowa reakcja człowieka, który zaraz umrze – stwierdził.

Śmierć trzykrotnego mistrza F1 nie została ogłoszona do 18.40. Lekarze starali się utrzymać go przy życiu przez prawie 4,5 godziny, ale nadzieje nie były duże. Jego mózg był już martwy, kiedy kawałki prawego koła przedostały się przez kask i wyrządziły poważne obrażenia w jego czaszce.

Wyścig został wznowiony po 38 minutach i wygrał go Michael Schumacher, który pewnie zmierzał po swój pierwszy w karierze tytuł mistrza świata. FIA zdecydowała się jednak, że podczas dekoracji najlepszych zabraknie butelek z szampanem.

– Byłem zły, że musieliśmy się ścigać. Jestem wściekły do dziś. Najbardziej denerwuje mnie to, że musieliśmy przez 55 okrążeń jeździć po plamach jego krwi. To było oznaką braku szacunku i nie powinno się wydarzyć – nie przebierał w słowach Brundle.


Co było przyczyną wypadku? To pytanie skierowano do Damona Hilla, którego opinia mogłaby przybliżyć do odpowiedzi. Tego samego dnia usiadł za kierownicą prawie identycznego samochodu. – Ułożyłem sobie w głowie, że to nie była wina bolidu. Chciałem uspokoić samego siebie. Wydaje mi się, że Ayrton chciał jechać jak najszybciej, a prowadzenie auta na niektórych nierównościach było skomplikowane – ocenił.

Inną opinię wystawił Brundle. – Nie chcę wypowiadać się z całkowitą pewnością, ponieważ wtedy samochody nie były wyposażone w narzędzia, które umożliwiały tak szczegółową ocenę. Myślę, że to była kombinacja zbyt niskiego ciśnienia w oponach i dziwnego efektu aerodynamicznego. Prawda, Ayrton za wszelką cenę chciał uciec Schumacherowi, ale zawiodło głównie sterowanie – powiedział.

Podobnie stwierdził włoski sąd. W 2007 roku po procesie, który trwał dekadę stwierdzono, że wypadek został spowodowany przez źle zaprojektowaną i wykonaną kolumnę kierowniczą, za co obarczono odpowiedzialnością Patricka Heada – ówczesnego inżyniera Williamsa, zarzucając "zaniedbanie kontroli". Tę opinię podał w wątpliwość Adrian Newey – specjalista techniczny, który od wielu lat pracuje przy bolidach F1.

– Tak naprawdę nigdy nie poznamy prawdy. Nie ma wątpliwości, że zawiodła kolumna sterownicza, ale pytanie jest takie czy zepsuła się w trakcie wypadku, czy go spowodowała. Z pewnością jej projekt był bardzo słaby. Wszystkie dowody sugerują jednak, że samochód nie zjechał z trasy ze względu na awarię sterowania. To można zauważyć z kamery w aucie Michaela Schumachera, z której widać, że bolid nie był podsterowny, a nadsterowny, co nie może świadczyć o problemach z kolumną – stwierdził Newey.

Od czasów odejścia Senny bezpieczeństwo na trasie poprawiło się. Tor w San Marino nie jest już obiektem zmagań kierowców, ale i tak zakręt Tamburello został przebudowany, podobnie jak Villeneuve, Variante Bassa i Variante Alta. Wypadku śmiertelnego w F1 nie było do 5 października 2014 roku, kiedy Jules Bianchi uderzył w dźwig wyciągający rozbity bolid Adriana Sutila. Od tamtego dnia minęło prawie pięć lat, ale walka o bezpieczeństwo na torze nie skończyła się i nie skończy się nigdy.