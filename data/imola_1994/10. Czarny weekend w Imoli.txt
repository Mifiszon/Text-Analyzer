Imola 1994 – weekend, którego Formuła 1 nigdy nie zapomni

Autodromo Enzo e Dino Ferrari, obiekt w małym włoskim miasteczku Imola, gościł najszybszych kierowców świata przez prawie trzydzieści lat, jednak na zawsze zostanie zapamiętany jako ten, który w 1994 roku był świadkiem najtragiczniejszego weekendu w historii Formuły 1. Większość kibiców kojarzy go głównie przez śmierć legendy motorsportu, Ayrtona Senny, ale to nie wszystko. Nad Imolą wisiało bowiem fatum.

Sporty motorowe są niezwykle niebezpieczną dziedziną życia – do tego stwierdzenia nie trzeba nikogo przekonywać. Każda seria wyścigowa obarczona jest dużym niebezpieczeństwem, a im dłuższą ma historię, tym większe prawdopodobieństwo, że niejedna czarna i tragiczna karta pojawia się w jej historii. Z Formułą 1 nie jest wcale inaczej, bowiem w ramach wyścigów i testów przez ponad 70 lat jej istnienia zginęło kilkudziesięciu kierowców.

SZEŚĆ MINUT
Grand Prix San Marino było trzecim weekendem wyścigowym sezonu 1994. Po pierwszych dwóch liderem klasyfikacji generalnej był – dość niespodziewanie – Michael Schumacher w swoim Bennetonie. Tymczasem ekipa Williamsa w czasie poprzedzającym wyścig testowała nowe rozwiązania, bo Ayrton Senna i Damon Hill byli wyraźnie niezadowoleni z tego, jak prezentuje się ich samochód. Senna dwukrotnie zdobywał pole position, ale już w samych wyścigach nie zdobył żadnego punktu, a samochód prowadził się beznadziejnie. Przed weekendem Brazylijczyk zapewniał, że dla niego mistrzostwa świata zaczynają się dopiero tutaj, na Imoli.

Tymczasem Brazylijczycy zerkali w stronę drugiego ze swoich kierowców. Jadący w Jordanie Rubens Barrichello był drugi w klasyfikacji generalnej i w tamtym okresie uznawany za następcę Senny jako brazylijskiej nadziei sportów motorowych. Senna zresztą wziął go niejako pod swoje skrzydła, co uwidoczniło się bardzo szybko już na samym starcie weekendu.

Piątkowe kwalifikacje rozpoczęły się w świetnej atmosferze. Włoscy fani na Imoli (to miasto we Włoszech, mimo że było to Grand Prix San Marino) zawsze przybywali tłumnie i kierowcy chwalili sobie ich obecność i doping. Jednak już piętnaście minut po starcie sesji głośni zazwyczaj kibice zamarli. Bolid Rubensa Barrichello został podbity na zakręcie Variante Bassa i wystrzelił w powietrze wbijając się w opony. Mało brakowało, by je przeskoczył i uderzył w jedyne ogrodzenie między trybunami, a torem.


Mało kto wierzył, że Barrichello przeżył to, co zobaczyli na ekranie. Szczególnie, że stewardzi zachowali się bardzo nieodpowiedzialnie. Chwilę po wypadku samochód był odwrócony do góry nogami. Dziś każdy członek personelu szybkiego reagowania wie o tym, że postawienie samochodu do pionu musi być zgodne z procedurami. Nieostrożność może pogorszyć stan zdrowia siedzącego w środku kierowcy. W teorii organizatorzy Grand Prix San Marino 1994 też powinni to wiedzieć. Na testach przed sezonem kontuzji kręgosłupa doznał chociażby Jean Alesi. W praktyce było inaczej. Film z wypadku pokazuje jak Jordan Brazylijczyka zostaje gwałtownie odwrócony na koła. Na to, z jaką siłą odskakuje po tym głowa nieprzytomnego Rubensa, trudno w ogóle patrzeć. Kiedy lekarz F1 Sid Watkins dotarł na miejsce, Barrichello był nieprzytomny i połknął swój język. Według Watkinsa nie żył już przez sześć minut. Sześć długich minut, po których udało się go uratować. Kiedy odzyskał przytomność, miał tylko i aż złamany nos, jednak wypadek i akcja ratunkowa przeraziły wszystkich.

- Pierwszą twarzą, jaką zobaczyłem w sali medycznej, był Ayrton. Miał łzy w oczach. Nigdy wcześniej go takiego nie widziałem. Miałem wrażenie, że potraktował ten wypadek jak swój własny – wspominał potem Barrichello.

Senna nie pierwszy raz pojawiał się na miejscu wypadku i u kierowcy po nim. Wielokrotnie sam chciał sprawdzić co się stało z bolidem i co nie zadziałało, kiedy samochód bez kontaktu z innym wypadał poza tor. To, co zobaczył z udziałem swojego rodaka, uderzyło go podwójnie. Obaj spotkali się jeszcze przed wylotem Rubensa, który zakończył rozmowę słowami: „Do zobaczenia w Monako”.

ZŁAMANE SKRZYDŁO I SERCA KIBICÓW
W sobotę rano atmosfera w padoku nie była najlepsza. Mimo tego że świat Formuły 1 z wielką ulgą przyjął informacje o stanie zdrowia Barrichello, to kolejne ostrzeżenie dla kierowców i organizatorów nie mogło przejść niezauważone. Szczególnie że cała akcja działa się na Imoli, obiekcie mającym kilka nieciekawych punktów, jak np. zakręt Tamburello, wielokrotnie krytykowany ze względu na zbyt bliską odległość między torem a betonową ścianą.

Do drugich kwalifikacji przystąpiło 27 kierowców, w tym Roland Ratzenberger, młody zawodnik w nie najlepszym samochodzie zespołu Simtek. W pewnym momencie Austriak lekko uszkodził swoje przednie skrzydło, jednak postanowił jechać dalej, chcąc uzyskać jak najlepszy czas. Na kolejnym szybkim okrążeniu ze sporą prędkością wszedł w Tamburello, gdzie docisk ostatecznie uszkodził skrzydło, powodując utratę kontroli nad bolidem. Ratzenberger z prędkością około 315 kilometrów na godzinę przeciął zakręt Gillesa Villeneuve’a (bardzo mroczna ironia losu, to Villeneuve był jednym z ostatnich śmiertelnych wypadków w F1 przed weekendem na Imoli) i wjechał wprost w betonową ścianę.


Na zakręcie Villeneuve’a nie było kamery mogącej pokazać całe zdarzenie, jednak na powtórkach telewizyjnych widać, że chwilę przed uderzeniem z samochodu Ratzenbergera odpada jedna z części uszkodzona przy wyjściu z Tamburello. Telewizja pokazała jak samochód zatrzymuje się dopiero na następnym zakręcie, a głowa Austriaka bezwładnie opada na kierownicę. W dłuższej wersji nagrania, którą można znaleźć w Internecie, helikopter telewizyjny pokazuje reanimację kierowcy, której sama telewizja przez moment zdaje się nie zauważać.

W udokumentowanych i ujawnionych później nagraniach z padoku widać Ayrtona Sennę z krótkim „Oh shit” w momencie, kiedy zobaczył wypadek oraz łzami w oczach i całkowitym załamaniem, kiedy na ekranie pojawiła się reanimacja. Próba „odzyskania” Ratzenbergera się powiodła, jednak obrażenia były na tyle mocne, że zmarł w szpitalu. Była to pierwsza śmierć spowodowana wypadkiem w trakcie weekendu wyścigowego od 1982 roku.