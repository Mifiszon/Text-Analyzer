Ayrton Senna zmarł 30 lat temu. Tajemnica brakujących 1,4 sek. nagrania z wypadku
Dokładnie 30 lat temu Ayrton Senna zmarł w szpitalu w Bolonii wskutek obrażeń, które odniósł podczas wypadku na torze Imola. O okolicznościach tamtych dramatycznych wydarzeń pisze Richard Williams w książce "Wieczny Ayrton Senna", wyjaśniając m.in. kwestię tajemniczych 1,4 sek. nagrania z wypadku brazylijskiego kierowcy Formuły 1.

Samochód jest już wewnątrz zakrętu, gdy po prawej stronie ekranu pojawia się żółto-zielony kask kierowcy. Senna pochyla głowę w lewo i po kącie nachylenia kasku można poznać, że spogląda w dół. Być może zobaczył coś na przyrządach w kokpicie. Być może spogląda w lewe lusterko. Kask drży. Nagranie jest transmitowane z samochodu Senny do śmigłowca krążącego nad torem. Takie kamery znajdują się na 20 samochodach z liczącej 26 samochodów stawki. W dowolnym momencie cztery z nich przesyłają sygnał do śmigłowca, skąd natychmiast trafia on do dużej szarej ciężarówki zaparkowanej za garażami. W ciężarówce siedzi montażysta, który wybiera dwa lub trzy sygnały, a następnie przekazuje je do głównej reżyserki, gdzie realizator wplata te obrazy w transmisję realizowaną przez kamery stacjonarne.


Od początku okrążenia minęło jakieś 11 sekund. Nagle dzieje się coś nieoczekiwanego, coś niepokojącego. Czas nie płynie już w sekundach, jak płynął dotąd z punktu widzenia telewidza rozpartego wygodnie w domowym fotelu, ale w dziesiątych i setnych sekundy, tak jak upływa z punktu widzenia kierowcy.

Po 11,3 sekundy pojawia się wstrząs. Samochód opuszcza dotychczasową trajektorię pokonywania łuku. W kolejnej dziesiątej sekundy zaczyna jechać na wprost, oddalając się od linii wyznaczającej wewnętrzną krawędź toru, i kieruje się ku wąskiemu paskowi trawy i nieco szerszemu fragmentowi asfaltu, za którym znajduje się betonowa ściana i reklama włoskiej państwowej spółki paliwowej Agip, na której znajduje się jedno krótkie zdanie wypisane na biało i otoczone dwiema flagami w szachownicę: I PILOTISSIMI!

Po 11,4 sekundy, po czterech minutach i 36 sekundach nieustannej transmisji obrazu z kamery pokładowej Ayrtona Senny, nagranie nagle się urywa. Kończy się na 1,4 sekundy przed śmiertelnym dla kierowcy uderzeniem. W tym momencie samochód mknie w kierunku ściany z prędkością 305 kilometrów na godzinę.

Ostatni kadr pokazuje Sennę pędzącego wprost na ścianę, dokładnie w punkt tuż poniżej lewej flagi na reklamie Agip. Samochód uderzył w tę ścianę w 12,8 sekundy po rozpoczęciu siódmego okrążenia. Senna odniósł śmiertelny uraz głowy. W chwili uderzenia oderwało się prawe przednie koło i ułamał się stalowy drążek zawieszenia, którego ostry koniec przebił kask i ugodził kierowcę w okolicy prawej skroni.

W tych brakujących 1,4 sekundy z pewnością można by znaleźć istotne wskazówki, które pozwoliłyby zrozumieć, co stało się przyczyną śmierci Senny. "Montażysta uznał, że obrazy z samochodu prowadzącego Senny znudziły już telewidzów, więc wyłączył tamtą kamerę i przełączył się na obraz z kokpitu Michaela Schumachera – wyjaśnił po wielu miesiącach Bernie Ecclestone, udzielając odpowiedzi na najbardziej oczywiste z pytań. – To była arbitralna decyzja". Wszystkie kamery pokładowe oraz powstałe przy ich pomocy nagrania są objęte ochroną prawnoautorską i stanowią własność Formula One Constructors’ Association, stowarzyszenia założonego i kierowanego przez Ecclestone’a. Wspólnie z prawnikiem Maxem Mosleyem i przedsiębiorcą Paddym McNallym Ecclestone wykorzystał FOCA jako fundament niezwykle dochodowego projektu, jakim stały się wyścigi Grand Prix. Ecclestone doskonale pojmował, jak dużą moc ma telewizja – rozumiał, że może ona uczynić z Formuły 1 produkt rozrywkowy o globalnym zasięgu. To dzięki Ecclestone’owi Nigel Mansell ma prywatny odrzutowiec, Ron Dennis może rozstrzygać problem dotyczący półtora miliona dolarów za pomocą rzutu monetą, a inżynierowie pracujący w zespołach otrzymują siedmiocyfrowe wynagrodzenia.


Nagranie ostatnich sekund życia Senny ujrzało światło dzienne dopiero po sześciu miesiącach. Obrazy z kamery FOCA zamocowanej na samochodzie Senny w tamtym konkretnym momencie wyścigu nie były transmitowane na żywo w zewnętrznych stacjach telewizyjnych. Widzowie na całym świecie oglądali początek siódmego okrążenia z pokładu samochodu Michaela Schumachera, znajdującego się kilkadziesiąt metrów za Senną. Gdyby oglądali materiał bardzo uważnie, zobaczyliby maszynę Brazylijczyka zjeżdżającą na prawo dokładnie w momencie, w którym realizator przełącza się na ujęcie z kamery ustawionej za łukiem Tamburello, pokazującej samochody wyjeżdżające z tego zakrętu. Los się nad nimi zlitował i nie widzieli momentu, w którym samochód uderzył w ścianę. Realizator wrócił na miejsce zdarzenia w chwili, gdy odbity od ściany samochód sunął już w przeciwległym kierunku. W powietrzu fruwały koła, a gdy wrak wreszcie stanął w miejscu, głowa kierowcy opadła na prawą stronę.

Zdjęć z samochodu Senny nie widział nikt poza montażystami obserwującymi szereg monitorów w szarej ciężarówce FOCA Communications, na każdym wyścigu zaparkowanej w pobliżu wieży pomiaru czasów w padoku. Dopiero Roberto Cabrini, wytrwały dziennikarz brazylijskiej TV Globo, przekonał Ecclestone’a do przekazania mu kopii nagrania, aby mógł ją zobaczyć cały świat. Wcześniej powszechnie uznawano, że ten materiał nie istnieje.